{
    "forum_title": "Smásögur",
    "user": "zorglubb",
    "user_id": "347",
    "date": "2005-09-24 02:52:21",
    "title": "Og svo kemur rautt...",
    "text": "Rauða ljósið virðist springa í milljón eindir í regndropunum á framrúðunni. Helga stígur létt á bremsuna og kveikir á rúðuþurrkunum. Ógeðslegt veður, rok og rigning, og hversvegna um mitt sumar? Hún andvarpar lágt og lokar augunum, orðin sein, orðin sein, segir hún við sjálfa sig, opnar augun og lítur á mælaborðsklukkuna.\nAuðvitað þurfti hún að vakna of seint, gersamlega ignora útvarpsvekjarann og sofa út, dreyma. Hún bölvar sjálfri sér í huganum, helvítis andskotans… Fyrir aftan hana heyrist hátt flaut, hún kippist til, lítur í baksýnisspegilinn og strax fram fyrir sig, komið grænt, af stað stelpa!\nBíllin höktir af stað og spólar í bleytunni þegar Helga stígur of hastarlega á bensíngjöfina og grípur um stýrið. Umferðarljósin og bílarnir þjóta framhjá eins og blaut strik þegar hún brunar yfir gatnamótin.\nBíll á vinstri akrein flautar hvellt þegar hún þýtur fram fyrir hann. Helga horfir aftur í baksýnisspegilinn til þess eins að sjá bílstjórann sýna henni fingurinn, djös dóni! hugsar hún með sér. Eða kannski ætti hún að hægja á sér áður en hún æki yfir einhvern. Hún fálmar eftir útvarpinu, stillir það og finnur FM, ooh, búin að missa af honum segir hún við sjálfa sig. Morgunþátturinn búinn og einhver lúði tekinn við og kynnir tónlist með þessa heimskulegu hressu röddu. Hún slekkur.\nNæstu ljós, Helga hægir vel á sér, hún treystir bílnum aldrei sérstaklega vel þegar rignir og ekki núna þegar hálfgert monsúnskýfall er úti. Hún lítur aftur á klukkuna, 9:30, &#8220;andskotinn ég er allt of sein!&#8221; Æpir hún, &#8220;æjii!&#8221; Bætir hún við. Hún tekur upp gemsann, pikkar á tvo takka og bíður með tólið við eyrað. Svara svo, segir hún pirruð við hringisóninn.\nÚff ég nenni þessu ekki segir hún aftur við sjálfa sig og stígur á bensíngjöfina. Mamma er sjálfsagt ekkert heima. Allt einu tekur hjarta hennar kipp, hún lítur upp, FOKK!! öskrar hún í huganum, rautt!\nÚt undan sér tekur hún skyndilega eftir björtu ljósi sem nálgast á ógnarhraða, hún lítur til vinstri nógu snemma eða of seint til að sjá eitt í sekúndubrot sem virðist teygjast í heila eilífð, grill á bíl stefna á hurðina hjá henni. Tvö orð þjóta í gegnum huga hennar “Ég dey”\nHár snögglegur hvellur eins og byssuskot heyrist og brothljóð úr öllum mögulegum áttum fylla eyru hennar. Nístandi sársauki bítur sundur taugarnar og henni finnst eins og líkami hennar kremjist innan í köldu járni og plasti sem umlykur hana og slítur vöðvana eins og lélegar gúmmiteygjur. Heimurinn snýst hring eftir hring og skerandi ískur bergmálar í eyrum hennar um leið og hún horfir á malbikið renna yfir bílþakið\nAllt í einu þagnar heimurinn eins og gröf. Kaldur vindur blæs á blóðugt andlit, hönd lafir máttlaus eins og tuska ofan á innanverðu bílþakinu.\nHelga opnar augun og stynur lágt er sársaukinn stingur í þau, hún blikkar nokkrum sinnum. Guð ég sé ekkert! hvíslar hún og reynir að lyfta höndunum en getur það ekki.\nFyrir utan heyrast raddir sem nálgast óðfluga, einhver þeirra kallar hátt.\n“Guð minn,, hérna heyrirðu í mér þarna inni?”\nInni er næðingur. Helga reynir að svara en út kemur aðeins lágt hvísl sem drukknar í ört hækkandi röddum úti fyrir.\nAf hverju er svona hræðilega kalt? spyr hún sjálfa sig í huganum, en henni er þó ekki kalt nema á höfðinu og hálsinum. Hún gerir tilraun til að hreyfa fæturnar en ekki einn einasti vöðvi virðist virka. Fáránlegri hugsun skýtur upp kollinum í huga hennar “ætli nýju skórnir séu í lagi?”.\nHún reynir aftur að sjá í kringum sig en særð augun stinga í hvert skipti sem hún blikkar augnlokunum. Eftir nokkrar sekúndur rennur það upp fyrir henni, hún finnur engan sársauka í fótunum, hún öskrar í huganum og reynir að brjótast um en líkaminn svarar ekki.\n“Ó guð ég finn ekki fyrir þeim, ÉG ER LÖMUÐ!!”\nKalt loftið blæs um líkama hennar og sál. Heimurinn hefur kramið hana og skilið eftir. Upp í huga hennar kemur slæm minning frá því hún var 5 ára og týndi móður sinni.\nHún stóð ein í stórri matvöruverslun, allt í kring voru háar hillur fylltar marglitum hlutum, ókunnugt fólk labbaði framhjá henni, sumir horfðu niður á hana þar sem hún stóð hrædd og grét. Mamma var horfin, hún stóð áðan fyrir framan Helgu en svo allt í einu bara hvarf hún.\nHelga hljóp milli hillnanna og kallaði og kallaði en mamma svaraði ekki. Var hún að fela sig? Henni fannst það soldið sniðugt fyrst en fljótlega áttaði hún sig á því að mamma hennar var ekki að fela sig fyrir henni, hún var bara hvergi.\nOg Helga hætti að hlaupa, tárin byrjuðu að renna niður kinnarnar og ekkasog tóku við af köllum. Heimurinn var svo vondur og stór, og nú var hún týnd, kannski að eilífu.\n“Mamma” heyrist ofurlágt í hásri kjökrandi röddu innan úr flakinu sem virðist blæða út á malbikinu. Olíubrák leiðir að næsta niðurfalli og glerbrot eins og eftir haglél þekja blautt malbikið. Í fjarska heyrist í kuldalegri sírenu og blá blikkandi ljós birtast í gegnum rigninguna.",
    "url": "https://www.hugi.is/smasogur/greinar/330503/og-svo-kemur-rautt/",
    "url_id": "330503",
    "id": "2511321",
    "replies": [
        {
            "user": "Dorno",
            "user_id": "56944",
            "date": "2005-09-24 13:30:14",
            "id": "2515333",
            "reply_to_id": "2511321",
            "text": "flott saga, og góður endir! 8/10"
        },
        {
            "user": "Viskan",
            "user_id": "14331",
            "date": "2005-09-25 02:52:05",
            "id": "2517652",
            "reply_to_id": "2511321",
            "text": "*grenj*"
        },
        {
            "user": "zorglubb",
            "user_id": "347",
            "date": "2005-09-25 04:16:05",
            "id": "2517734",
            "reply_to_id": "2511321",
            "text": "Mér finnst þetta fínt. Samt of klisjukennt - mér leið eins og ég væri að lesa 37. útgáfuna af svona sögu."
        },
        {
            "user": "zorglubb",
            "user_id": "347",
            "date": "2005-09-25 04:20:35",
            "id": "2517735",
            "reply_to_id": "2517734",
            "text": "Hmm þá lest þú einhverjar bókmenntir sem maður kannast ekki við… Ekki séð mikið af svona sögum."
        },
        {
            "user": "zorglubb",
            "user_id": "347",
            "date": "2005-09-25 04:27:27",
            "id": "2517739",
            "reply_to_id": "2517734",
            "text": "Nema þú eigir við einhvert stílbragð,\nÞað heyrir nú til undantekninga ef fólk kemur með eitthvað spánýtt hvað það varðar, enda erum við ekki öll virtir verðlaunahöfundar…\nSvo er það spurning hvort fólk sendi mikið inn af svona slysasögum, veit það ekki því ég kíki virkilega sjaldan á þetta áhugamál."
        },
        {
            "user": "zorglubb",
            "user_id": "347",
            "date": "2005-09-25 04:29:53",
            "id": "2517740",
            "reply_to_id": "2517739",
            "text": "Ég veit það ekki. Mér fannst nú ágætur stíll á þessu og vel skrifað en finnst þetta eitthvað svo týpískt umfjöllunarefni: manneskja að lenda í bílslysi."
        },
        {
            "user": "zorglubb",
            "user_id": "347",
            "date": "2005-09-25 16:46:45",
            "id": "2519081",
            "reply_to_id": "2517740",
            "text": "Nújæja, þér fannst sagan ágætlega skrifuð,, fínt að fá þannig krítík heldur en einhvern pirring um klisjur.:) Ég var ekki að reyna að finna upp hjólið með þessari sögu."
        },
        {
            "user": null,
            "user_id": null,
            "date": "2005-09-25 20:45:13",
            "id": "2520118",
            "reply_to_id": "2519081",
            "text": "Já…heyrðu ég ætlaði ekki að vera með nein leiðindi. Flott saga!"
        },
        {
            "user": "krizza4",
            "user_id": "54759",
            "date": "2005-09-25 18:02:58",
            "id": "2519385",
            "reply_to_id": "2511321",
            "text": "ógeðslega vel skrifuð saga… og bara *grenj* flott hvernig þú lýsir þessu….. :D ekki séð svona flotta bílslysa sögu áður follu ;)"
        },
        {
            "user": "Ljomalindin",
            "user_id": "15558",
            "date": "2005-09-26 18:16:12",
            "id": "2522558",
            "reply_to_id": "2511321",
            "text": "Damn.. nice."
        }
    ]
}