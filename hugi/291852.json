{
    "forum_title": "Dulspeki",
    "user": "hbraga",
    "user_id": "57957",
    "date": "2005-04-27 16:19:06",
    "title": "II. Frumheimildir guðspjallanna og búddhísk trúaráhrif",
    "text": "Ræðuheimildirnar\nMeð nákvæmri textarýni á guðspjöllunum hefur greinst aldur þeirra og uppruni.  Hin meintu frumrit sem eru týnd hafa verið nefnd Q-ræðuheimildirnar.  Q stendur fyrir Quelle á þýsku sem þýðir uppspretta.\nRæðuheimildunum er skipt í þrjú tímaskeið, þ.e. Q1, Q2 og Q3.  Fram kemur að samtals 62 tilvitnanir megi tileinka Jesú.  Elsta ræðuheimildin Q1, inniheldur 21 tilvitnanir eftir Jesú sem nánustu fylgismenn hans höfðu væntanlega eftir honum.  Það var líklega skrifað um 50 e.Kr. og inniheldur sennilega kjarnann í kenningu Jesú.\nÍ Q1 eru orðræður, líkingar, spakmæli, hvatningarorð og róttækar siðaboðanir.  Þeim er fléttað inn í fjallræðuna og æðsta boðorðið (sjá Mt 5-7; 22.36-40).  Q1 geymir engar tilvitnanir um dauða Jesú eða upprisu, ekki heldur er minnst á nýjan heim sem bíður hinna útvöldu, né frásagnir af yfirnáttúrulegri fæðingu hans.\nFylgismenn Jesú fundu staðfestingu í helgiritum Gamla testamentisins og í ritum Essena um að Jesús væri sá Messías sem spámennirnir boðuðu.  Það kom fram í seinni tíma viðbótum Q2 og Q3 textanna við Q1 frumtextana.  Þar má finna ævisagnaágrip Jesú, spásagnir, dómsdagsprédikanir, heimsendalýsingar og formælingar gegn hinum óguðlegu.  Þar er guðlegu hlutverki Jesú lýst sem frelsara heimsins sem fórnaði sér fyrir syndir mannanna.\nÞjóðernissinnaðir trúarhópar Gyðinga á meðal Farísea, Selóta, Essena túlkuðu endurkomu Messíasar á þá leið að hann myndi frelsa þá réttlátu og Guðs útvöldu undan oki og ánauð Rómverja og endurreisa stórveldi Gyðinga frá dögum Davíðs og Salómons (sjá grein um Essena eftir hbraga).  Þar sem Jesús uppfyllti ekki þessar væntingar þeirra bíða Gyðingar enn komu Messíasar.\nTómasarguðspjallið\nQ1 líkist einna mest apokrýfu guðspjalli Tómasar postula, efasemdamannsins, er nefndur var tvíburabróðir Jesú enda líktust þeir í útliti, segir sagan.  Irenaus kirkjufaðir, ásamt fleirum rétttrúnaðarmönnum, dæmdu Tómasarguðspjall sem villutrúarrit um 180 e.Kr.  Það hefst með orðunum:   “Þetta eru leyndardómarnir sem Jesús mælti.”  Tómas stofnaði kristna kirkju á Indlandi.  Samkvæmt guðspjalli Tómasar virðast fylgjendur hans hafa litið á Jesú sem bódhisattva í anda búddhískrar trúarspeki, Jesús hafi verið birting guðdómlegrar visku til að opna augu fólks og vekja til sjálfsvitundar:  “Viskan varð hold í myrkum og tilgangslausum heimi”, stendur þar skrifað.  Gúrú, sem þýðir Guðs-maður sem hrekur myrkrið á brott, er annar titill sem Indverjar gefa holdtekjum guðdómsins (avatar) sem gegna stöðu heimsfræðara.  Í Tómasarguðspjalli kennir Jesús gildi sjálfsþekkingar og hvarf frá veraldarvafstri, samanber “…ef þér þekkið ekki ykkur sjálfa, þá lifið þér í fátækt”.\nBúddhískar hliðstæður guðspjallanna\nHliðstæðurnar í Q1 og Tómasarguðspjalli minna sláandi mikið á texta úr búddhískum helgiritum eins og Dhammapada (Dh) og Udanavarga (Ud).  Þau gefa heimildum um meinta námsdvöl Jesú (Issa) á Austurlöndum einnig byr undir báða vængi.  Jesús virðist hafa haft búddhískar tilvitnanir á hraðbergi sem hann gat lagað að frásagnahefð áheyrenda sinna á myndrænan og kjarnyrtan hátt.  Þessar tilvitnanir gefa mynd af Jesú sem viskukennara og siðabótamanni sem boðar kærleik, frið, sátt og fyrirgefningu.  Hann býður mönnum að leita sannleikans innra með sér í anda búddhastefnunnar.  Hér koma nokkur hliðstæð dæmi um búddhísk áhrif í Q1-ræðuheimildinni:\n1)  Jesús sagði:  “Safnið yður heldur fjársjóðum á himni, þar sem hvorki eyðir mölur né ryð og þjófar brjótast ekki inn og stela” (Mt 6.20-21).\nBúddha sagði:  “Mennirnir verða að byggja á trúnni þar sem ekki er hægt að nema á brott sannar dyggðir og enginn þarf að óttast þjófa…” (Ud 10.11).\n2)  Jesús:  “Lítið til fugla himinsins.  Hvorki sá þeir né uppskera né safna í hlöður og faðir yðar himneskur fæðir þá…” (Mt 6.26)\nBúddha:  “Það er erfitt að feta í fótspor þeirra sem safna engu og lifa á réttu fæði… þeirra vegur er eins og hjá fuglum himinsins (Dh 7.3).\n3)  Jesús:  ”Takið á yður mitt ok og lærið af mér… og þá munuð þér finna hvíld sálum yðar.  Því að mitt ok er ljúft og byrði mín létt“ (Mt 11.28).\nBúddha:  ”Þegar förumunkur, þótt ungur sé, tekur á sig ok kenninga Búddha uppljómast heimurinn…\" (Dh 25.23).\nRit sem fundust við Nag Hammedi í Egyptalandi (þ.á.m. Tómasarguðspjallið) og við Kúmran hellana (Dauðahafsrullurnar) í Palestínu árið 1947 styðja kenningarnar um viðbæturnar við Q1-ræðuheimildina.\nEldri gerð ræðuheimildanna kom einnig fram í seinni tíma viðbótum guðspjallanna (Q2 og Q3).  Viskuorðin í þessu safni eru eins að gerð og efnisinnihaldi og Q1-ræðuheimildin og Tómasarguðspjall (TG).  Einnig má finna sláandi hliðstæður við búddhíska texta nema hvað orð Jesú eru myndrænni, meitlaðri og mergjaðri.  Dæmi:\n1)  Jesús:  “Þér getið ekki þjónað Guði og mammón” (Mt 6.24/Q2-55).\nTG:  “Ekki er hægt að stíga á bak tveimur hestum til að skjóta úr tveimur bogum í einu” (47.1).  Þessa líkingu er að finna í indverskum goðsögnum um stríðsmenn.\nBúddha:  “Einn vegur leiðir til efnishyggju og annar vegur leiðir til Nirvana… (Dh 5.16).\n2)  Jesús:  ”Augað er lampi líkamans.  Sé auga þitt heilt, mun allur líkami þinn bjartur…“ (Mt 6.22-23/Q2-33).\nBúddha.  ”Hver sá sem hlýðir á lögmál dyggða og lasta er eins og maður sem hefur augu og lampa og sér allt.  Hann verður alvís“ (Ud 22.4).\n3)  Jesús:  ”Vei yður, fræðimenn og Farísear, hræsnarar!  Þér hreinsið bikarinn og diskinn utan, en innan eru þeir fullir yfirgangs og óhófs“ (Mt 23.25/Q2-34).\nBúddha sagði að brahmínarnir á Indlandi bæru hrein klæði en að innan væru þeir myrkvaðir (Ud 33.8).\n4)  Jesús:  ”Sá sem sér mig, sér þann er sendi mig“ (Jh 12.45).\nBúddha: ”Sá sem sér Dharma, sér mig\".\nBúddharitið Lalitavistara, sem hefur rætur frá 3. öld f.Kr., á sér margar hliðstæður við guðspjöllin:\n1)  Búddha:  “Sá sem á hann trúir mun veitast mikill fögnuður”\nJesús:  “Sá sem trúir á soninn, hefur eilíft líf…” (Jh 3.36).\n2)  Búddha:  “Ölmusugjöf er líkt og að sá fræjum í frjósaman jarðveg sem gefur ríkulega uppskeru”.\nJesús:  “En sumt féll í góða jörð, óx upp og bar hundraðfaldan ávöxt” (Lk 8.8).\n3)  Búddha:  “Matar sem neytt er eyðileggur ekki neinn…”\nJesús:  “Ekki saurgar það manninn sem inn fer í munninn…” (Mt 15.11).\n4)  Búddha:  “Jafnvel þó að himnarnir hrynji til jarðar, …munu orð Búddha haldast”.\nJesús:  “Himinn og jörð munu líða undir lok, en orð mín munu aldrei undir lok líða” (Lk 21.33).  “En það er auðveldara, að himinn og jörð líði undir lok, en einn stafkrókur lögmálsins falli úr gildi” (Mt 16.17).\n5)  Búddha sagði að fjársjóður komi að engu gagni sem grafinn er í jörðu, samanber dæmisaga Jesú um talenturnar (sjá Mt 25.14-30).\nVið þetta má bæta að ýmsar frásagnir guðspjallanna samsvara meira eða minna búddhískum sögnum.\nHEIMILDASKRÁ\nBiblían.  Heilög ritning.  Gamla testamentið og Nýja testamentið.  Ný útgáfa, HÍB, Reykjavík, 1981.\nElmar R. Gruber & Holger Kersten.  The Original Jesus.  The Buddhist Sources of Christianity.  Element.  Shaftesbury, Dorset, 1955.\nFrancis Potter, Árin þöglu í ævi Jesú, 1984.\nHelstu trúarbrögð mannkynsins.  AB, Reykjavík, 1962.\nHolger Kersten.  Jesu Lived in India.  Element, Shaftesbury, Dorset, 1994.\nRadhakrishnan,  Eastern Religions and Western Thought.  Oxford University press, Delhi, London, NY, 1989.",
    "url": "https://www.hugi.is/dulspeki/greinar/291852/ii-frumheimildir-gudspjallanna-og-buddhisk-truarahrif/",
    "url_id": "291852",
    "id": "2113511",
    "replies": [
        {
            "user": "Noproblem",
            "user_id": "23636",
            "date": "2005-04-27 19:21:03",
            "id": "2114156",
            "reply_to_id": "2113511",
            "text": "Verst hvað kristnir hafa lítinn áhuga á því að kynna sér svona.\nÞað má nánast líta á það sem einskonar ‘stöðnun’ hjá þeim."
        },
        {
            "user": "hbraga",
            "user_id": "57957",
            "date": "2005-04-28 13:09:57",
            "id": "2115537",
            "reply_to_id": "2114156",
            "text": "Það þyrfti að berja þá til bókar eins og sagt var um tossana í gamla daga.\nÞað sorglega við þetta er að ég er gera þeim greiða með þessum skrifum mínum svo kirkjan dagi ekki uppi eins og nátttröll eða verði eins og hornreka körkerling á Vatnsberaöld þegar dulspekin tekur við af trúnni.  Jú, víst er það að sjaldan launar kálfur ofeldi sitt."
        },
        {
            "user": "doktorapi",
            "user_id": "56306",
            "date": "2005-05-10 13:27:38",
            "id": "2147006",
            "reply_to_id": "2115537",
            "text": "dulspeki… excuse me while I throw up… BLLLEEEEEEEAAAAAAAAARRRRRRRGGGGHHHH!!!!!!!!11"
        },
        {
            "user": "hbraga",
            "user_id": "57957",
            "date": "2005-05-11 14:02:16",
            "id": "2150475",
            "reply_to_id": "2147006",
            "text": "Ef bið þig um að laxera á þinni eigin heimasíðu."
        },
        {
            "user": "elo8",
            "user_id": "4972",
            "date": "2005-04-27 20:06:12",
            "id": "2114306",
            "reply_to_id": "2113511",
            "text": "Q- handritin eru verulega áhugaverð. Enn ein greinin að vanda í besta gæðaflokki."
        },
        {
            "user": "hbraga",
            "user_id": "57957",
            "date": "2005-04-28 13:10:59",
            "id": "2115543",
            "reply_to_id": "2114306",
            "text": "Það er ómetanleg hvatning að fá slík lofsyrði."
        },
        {
            "user": "hbraga",
            "user_id": "57957",
            "date": "2005-04-29 18:22:49",
            "id": "2118816",
            "reply_to_id": "2113511",
            "text": "Áhugaverðar og fræðandi greinar sem þú hefur\nritað. Ertu menntaður á sviði trúarbragða og/eða\nsagnfræði? Eru menn vissir um að guðspjall\nTómasar sé ósvikið?"
        },
        {
            "user": "hbraga",
            "user_id": "57957",
            "date": "2005-04-30 14:08:41",
            "id": "2120376",
            "reply_to_id": "2118816",
            "text": "Ég hef formlega menntun í sálfræði og hagnýtri fjölmiðlun, en þar fyrir utan hef ég verið “eilífðarstúdent” sem væflaðist um á milli deilda.  Ætli áhugi minn á eilífðarmálunum spretti ekki út frá því.\nHvað með þig Arkímedes.  Ég hef ekki heyrt mikið frá þér frá því að þú uppgötvaðir að hlutur í vatni léttist samsvarandi því vatnsmagni sem hluturinn ryður frá sér.  Sjálfsögð sannindi eins og eggið hans Kólumbusar sem enginn fattar fyrr en eftir á.  Hverjir eru þínir nýjustu landvinningar?"
        },
        {
            "user": "hbraga",
            "user_id": "57957",
            "date": "2005-04-30 16:45:52",
            "id": "2120692",
            "reply_to_id": "2120376",
            "text": "Það er alltaf ánægjulegt að sjá þegar menn\nstunda áhugamál sín af alvöru, eins og sést á skrifum\nþínum. Gaman verður að fylgjast með þér í framtíðinni.\nSjálfur hef ég, Arkímedes, ferðast heimsálfa á milli og\nlátið lítið fyrir mér fara, þar sem hlutverki mínu í veröld\nþessari er nánast lokið."
        },
        {
            "user": "hbraga",
            "user_id": "57957",
            "date": "2005-04-30 17:08:13",
            "id": "2120734",
            "reply_to_id": "2120692",
            "text": "Ég þykist vita að þú hafir skilað góðu lífsstarfi svo það er ekki sökum að spyrja.\nVarðandi rit Tómarsar þá eru þau eins ekta og þau best geta orðið."
        },
        {
            "user": null,
            "user_id": null,
            "date": "2005-05-08 10:53:17",
            "id": "2140469",
            "reply_to_id": "2120734",
            "text": "Það er gott að vita.\nEn við egg Kólumbusar geta menn dundað sér ævilangt."
        },
        {
            "user": "poleddu",
            "user_id": "18913",
            "date": "2005-05-15 20:07:14",
            "id": "2162043",
            "reply_to_id": "2113511",
            "text": "Fylgismenn Jesú fundu staðfestingu í helgiritum Gamla testamentisins og í ritum Essena um að Jesús væri sá Messías sem spámennirnir boðuðu. Það kom fram í seinni tíma viðbótum Q2 og Q3 textanna við Q1 frumtextana. Þar má finna ævisagnaágrip Jesú, spásagnir, dómsdagsprédikanir, heimsendalýsingar og formælingar gegn hinum óguðlegu. Þar er guðlegu hlutverki Jesú lýst sem frelsara heimsins sem fórnaði sér fyrir syndir mannanna.\nRangt. GT var haft sem grunnur við gerð guðspjallanna. Jesús var mótaður eftir hinum ýmsu “spádómum” (flestir eru alls ekki messíasarspádómar)\nTómas stofnaði kristna kirkju á Indlandi.\nHver er heimildin fyrir þessu? Gangleri?\nSíðan eru taldar upp nokkrar setningar sem eru líkar að einhverju leyti, gaman væri td að vita fjölda þeirra mögulegu búddhískra rita sem geta komið með mögulegan samsvörun og hversu stórar þær eru. Ég gæti td örugglega fundið margar samsvaranir á milli búddharitanna og Íslendingasaganna, eru þær þá skyldar?\ngott dæmi um lélegt dæmi:\n2) Jesús: “Augað er lampi líkamans. Sé auga þitt heilt, mun allur líkami þinn bjartur…” (Mt 6.22-23/Q2-33).\nBúddha. “Hver sá sem hlýðir á lögmál dyggða og lasta er eins og maður sem hefur augu og lampa og sér allt. Hann verður alvís” (Ud 22.4).\nÉg sé lítið líkt með þessu nema hvað að í báðum setningunum eru orðin lampi og auga."
        },
        {
            "user": "hbraga",
            "user_id": "57957",
            "date": "2005-05-15 22:26:03",
            "id": "2162540",
            "reply_to_id": "2162043",
            "text": "Ég skil ekki fyrsta liðinn í gagnrýni þinni.\nHeimildin um stofnun Tómasarkirkju á Indlandi stendur m.a. í gnostíska ritinu “Tomas actae”.  Það vill svo til að ég hef komið til Góa á Indlandi sem var kristin nýlenda Portúgala, helguð dýrlingnum Tómasi postula þar sem hann lagði grunninn að kristinboðastarfi sínu á Indlandi.\nÞað er rétt að ein og sér sannar fullyrðin ekki neitt en ef hægt er að draga fram margar aðrar hliðstæður sem allar bera að sama brunni þá fer maður ósjálfrátt að leggja saman tvo og tvo.\nHetjur Íslendingasagnanna eiga sér hliðstæður í táknfræðilegum og talnaspekilegum heimildum sem varðar heiðna heimsmynd fornmanna ef marka má rit Einars Pálssonar “Rit íslenskrar menningar”."
        },
        {
            "user": "hbraga",
            "user_id": "57957",
            "date": "2005-05-15 22:50:20",
            "id": "2162586",
            "reply_to_id": "2162540",
            "text": "Fyrirgefðu, ég mismælti mig rit Einars Pálssonar nefnast “Rætur íslenskrar menningar”."
        },
        {
            "user": "poleddu",
            "user_id": "18913",
            "date": "2005-05-15 23:25:58",
            "id": "2162717",
            "reply_to_id": "2162540",
            "text": "Þú sagðir:\nFylgismenn Jesú fundu staðfestingu í helgiritum Gamla testamentisins og í ritum Essena um að Jesús væri sá Messías sem spámennirnir boðuðu.\nSkv þessu þá var atburðarrásin svona:\n1. Jesús var til og gerði hluti X og Y.\n2. Fylgismenn Jesú lásu helgirit og sáu að Messías átti að gera X og Y.\n3. Fylgismenn Jesú héldu að hann væri messías.\nEn raunin er líklega sú að þessu er einmitt öfugt farið:\n1. Fylgismenn “Jesú” héldu að hann væri messías.\n2. Fylgismenn Jesú lásu helgirit og sáu að Messías átti að gera X og Y.\n3. Jesú varð til og var látinn gera hluti X og Y.\nGott dæmi um þetta eru asnarnir hans Matteusar.\nOk. En þessi saga í “Gjörningar Tómasar” eru annað hvort skáldaðir eða bggðir á munnmælasögum, eins og flest þessi gnostísku rit.\nÞað að Góa sé helguð Tómasi segir líklega ekki neitt, þar eð Portúgalarnir helguðu þetta líklega honum út af sögunum. Er það ekki?\nJamm, en þessar hliðstæður þínar eru afar slappar en vissulega gætu vel verið einhver indversk áhrif þarna í gegnum Persa eða Grikki."
        },
        {
            "user": "hbraga",
            "user_id": "57957",
            "date": "2005-05-18 14:16:10",
            "id": "2170307",
            "reply_to_id": "2162717",
            "text": "Þú átt við að Jesú hafi verið “sjálfrætandi spámaður”, þ.e. hann hafi “séð til þess að spádómurinn sem hann eignar sér rætist”, sbr. þegar hann reið á asnanum inn í Jerúsalem til þess að uppfylla spásögnina sem um það stendur:\nMatteusarguðspjall 21:5\nSegið dótturinni Síon: Sjá, konungur þinn kemur til þín, hógvær er hann og ríður asna, fola undan áburðargrip.\nÚt frá því ályktar þú að Jesú hafi verið “tækifærissinni”, þ.e. að hann hafi látið líta svo út að hann væri sá Messías sem Gyðingar biðu eftir.\nÞetta er skarplega athugað hjá þér en það sem ber á móti þessari kenningu er að samkvæmt aldursgreiningu á guðspjöllunum þar sem eldri ummælin sem eignuð eru Jesú er talin trúverðugri (sbr. Q1 ræðuheimildirnar) en þau sem yngri eru, sem væntanlega eru utanaðkomandi viðbætur (sbr. Q2 og Q3 ræðuheimildirnar).  Í Q1 heimildunum kemur hvergi fram að Jesú tali um sjálfan sig sem Messías heldur frekar sem fræðara.  Það er líkast Tómasarguðspjallinu sem er talið vera áreiðanlegra af þeim sökum hversu vel það ber saman við elstu heimildirnar um Jesú, þ.e. Q1 ræðuheimildirnar.\nÍ heimildinni Jesus lived in India eftir Holger og Kersten, sem er í greinarlok, er á nokkuð sannfærandi hátt rakinn feril Tómasar postula um þær slóðir sem nefndar eru í Gjörningum Tómasar.  Ég ráðlegg þér eindregið að verða þér úti um bókina og einnig bókina The Original Jesus, The Buddhic sources of Christianity eftir sömu höfunda.  Þó höfundarnir (eða amk annar þeirra) séu guðfræðingar eru þeir það í anda ný-guðfræðinnar sem var svo róttæk stefna í byrjun 20 aldarinnar að henni “var ekkert heilagt” eins og sú staðreynt að þessi stefna dró jafnvel í efa tilvist Jesú.\nTil að mynda er sú fullyrðing að Jesú hafi fengið frítt að láni búddhískar heimildir sem hann lagaði að sínum boðskap er í anda ný-guðfræðinnar vegna þess að slík fullyrðing er eitur í beinum hefðbundinnar guðfræði sem lítur á að fagnaðarerindið hafi komið að himnum ofan ómengað heiðnum boðskap.\nÉg viðurkenni að gagnrýni þín er heiðarleg og  réttmæt vegna þess að það er erfitt að slá föstu fram um hver uppruni einhverra setninga og ummæla hafi verið og hvaðan þau áhrif hafi borist.\nÉg álykta út frá því að þú sért frekar efahyggjumaður heldur en guðleysingi þar sem þú virðist vera opinn fyrir öllum möguleikum og öll rök eigi að koma fram með og á móti málstaðnum áður en hægt verður að komast að áreiðanlegri niðurstöðu.  Ég segi því við þig: “Stattu þig strákur!”"
        },
        {
            "user": "poleddu",
            "user_id": "18913",
            "date": "2005-05-19 00:43:02",
            "id": "2171759",
            "reply_to_id": "2170307",
            "text": "Nei, þú ert að misskilja mig. Ég er að segja að höfundar guðspjallanna skálduðu atburði til þess að láta Jesú uppfylla hina ýmsu “spádóma”. Ég skal útskýra hvers vegna Matt 21 er gott dæmi um þetta.\nFyrstu mistök þín eru samt þau að notast við þýðingu kirkjunnar. Í grískunni er nefnilega lítið orð í matt 21:5 sem kirkjan hefur “gleymt” að þýða: ‘kai’ og.\nÞannig að matt 21:5 er í rauninni svona:\nSegið dótturinni Síon: Sjá, konungur þinn kemur til þín, hógvær er hann og ríður asna\nog\nfola undan áburðargrip.\nÍ Mark, sem Matt notaðist vafalaust við er sama atburði lýst og þar er Jesú bara á asna og ekkert er vitnað í neinn spádóm.\nÍ Matt hefur höfundurinn misskilið upprunalega spádóminn eða haft lélega þýðingu (þar stendur  “…ríður asna, fola undan áburðargrip.”, ekkert ‘og’).\nSem sagt Matt misskilur spádóm og eins og hendi sé veifað er Jesús kominn upp á tvö dýr, sbr vers 2 og 7.\nÍ heimildinni Jesus lived in India eftir Holger og Kersten, sem er í greinarlok, er á nokkuð sannfærandi hátt rakinn feril Tómasar postula um þær slóðir sem nefndar eru í Gjörningum Tómasar. Ég ráðlegg þér eindregið að verða þér úti um bókina og einnig bókina The Original Jesus, The Buddhic sources of Christianity eftir sömu höfunda. Þó höfundarnir (eða amk annar þeirra) séu guðfræðingar eru þeir það í anda ný-guðfræðinnar sem var svo róttæk stefna í byrjun 20 aldarinnar að henni “var ekkert heilagt” eins og sú staðreynt að þessi stefna dró jafnvel í efa tilvist Jesú.\nSé til, en ég er ekki bjartsýnn, vegna issa-orðrómsins sem þú vitnaðir í.\nÉg álykta út frá því að þú sért frekar efahyggjumaður heldur en guðleysingi þar sem þú virðist vera opinn fyrir öllum möguleikum og öll rök eigi að koma fram með og á móti málstaðnum áður en hægt verður að komast að áreiðanlegri niðurstöðu. Ég segi því við þig: “Stattu þig strákur!”\nÉg veit ekki hvaða skilgreiningu þú notar á efahyggjumaður. En ég er guðleysingi, trúleysingi og amk efahyggjumaður í mínum skilningi á orðinu."
        }
    ]
}