{
    "forum_title": "Heimspeki",
    "user": null,
    "user_id": null,
    "date": "2001-05-31 00:15:01",
    "title": "Holdgerving heimspekinnar",
    "text": "Ég fór svolítið að velta því fyrir mér hvort glasið væri hálffullt eða hálftómt eftir að ég svaraði skoðunakönnuninni hérna áðan (ég sagði hálffullt).\nÞessi spurning er dæmigerð fyrir heimspekitöffaraskap. Þ.e. fleygar setningar sem eiga að fá fólk til að velta einhverju heimskulegu fyrir sér. T.d. “Ég er því ég hugsa” - hvað þýðir það? Nei þú veist það ekki neitt þó þú haldir það! :)\nMér finnst (ekki það að ég sé einhver snillingur) fólk sem þykist vera heimspekilega þenkjandi oft tapa heimspekinni og sannleikanum úr því sem það fæst við. Til að finna sannleikann verðurðu að kynna þér allar hliðar málsins og skoða það svo út frá rökhyggju og með hlutlausu hugarfari, ekki rétt? Og svo þegar þú ert búinn að komast að sannleikanum, þá ertu um leið búinn að tapa honum vegna þess að þá ertu búinn að taka afstöðu og ert ekki lengur dómbær á málefnið…\nEinnig; Ef þú lýtur á eitthvert málefni með linsum heimspekinnar þá ertu í raun að taka afstöðu með heimspekinni; þar af leiðandi ertu vaðandi í villu og svima.\nHvort er glasið hálffullt eða hálftómt?\nÞað fer að sjálfsögðu eftir því hvort þú ert að hella í það eða úr því, ef þú veist ekki hvort það var verið að hella úr því eða í, þá geturðu ekki vitað hvort glasið er hálffullt eða hálftómt.\nEn heimspekin fæst ekkert við það að komast að sannleikanum. Um hvað heimspekin snýst er í sjálfu sér heimspekilegt umræðuefni. Það er kannski það sem hún snýst um…\n- Ég tek það fram að:\n1) Ég hef lítið lesið um heimspeki\n2) Ég hef lítið kynnt mér heimspeki\n3) Ég er á engann hátt hæfur til að fjalla um heimspeki\n4) Ég er heimsk-spakur\n5) Ég er því mamma og pabbi hugsuðu ekki\n“Skoðanir sem koma fram í greininni endurspegla á engann hátt nokkurn sannleika. Þær eru skoðanir margra, þangað til þeir sannfærast um annað. Aðrir eru því hvattir til að sýna sig og sannfæra aðra með því að svara með háð og skömm og draga ekkert undann”\n- nefndin",
    "url": "https://www.hugi.is/heimspeki/greinar/29659/holdgerving-heimspekinnar/",
    "url_id": "29659",
    "id": "198204",
    "replies": [
        {
            "user": "enGill",
            "user_id": "345",
            "date": "2001-05-31 01:58:48",
            "id": "198205",
            "reply_to_id": "198204",
            "text": "Svo er það náttúrulega klassíska spurningin um hver sé hinn endanlegi sannleikur, sé hann til.  Því flest það sem við teljum sannleik er á einn eða annan hátt hægt að véfengja með spurningu.\nÞannig að sértu fastur á þínum sannleik, getur þú vart talist heimspekilega þenkjandi."
        },
        {
            "user": "gthth",
            "user_id": "10645",
            "date": "2001-05-31 11:46:13",
            "id": "198206",
            "reply_to_id": "198205",
            "text": "Það getur verið að til sé sannleikur, eitthvað sé satt, þótt við getum aldrei komist að því og véfengjum það óvart með spurningu. Dæmi: Ég get véfengt það að París sé höfuðborg Frakklands og ég get véfengt að París sé ekki höfuðborg Frakklands. Kannski fæ ég aldrei skorið úr því hvort hún er það eða ekki. En það þýðir ekki að hvorugt sé satt; annað hvort hlýtur hún að vera það eða ekki. Hún getur ekki verið bæði og hún getur ekki verið hvorugt."
        },
        {
            "user": "VeryMuch",
            "user_id": "10074",
            "date": "2001-05-31 16:19:54",
            "id": "198207",
            "reply_to_id": "198206",
            "text": "Hlutir geta aðeins verið réttir eða rangir, (annað af tveimur grunnregla í rökfræði), ef hluturinn er partur af röklegu kerfi.  Það má segja að höfuðborgir falli inn í röklegt kerfi.. Þar sem reglur eins og… það má aðeins vera til ein höfuðborg í landi, ef byggt ból er borg.. þá er sú borg höfuðborg eða ekki.\nEf við förum aftur ámóti útúr þessháttar “röklegum” fyrirbærum þá erum við komnir á hálan ís, td ef það væri í lagi að þorp væru höfuðborgir, jafnvel þó þær væru ekki borgir, það væri bara óháð því hvað höfuðborg er..\nÉg ætti nú bara frekar að benda á náttúruna, þar sem hlutirnir geta aðeins verið “réttir” eða “rangir” miðað við skilgreiningu eða skilyrði sem mannkyn setur, þá erum við að sjálfsögðu komin út fyrir hið “röklega”, þe ef menn gera ekki ramma til að fara eftir.\nAuk þess sem það er hægt að efast um allar niðurstöður, og þal um “sannleika” þeirra… ss sannleiki, rétt/rangt er mannleg uppfinning eða ef til vill uppgvötvun.. ég er ekki viss enn.\nÉg get líka spurt hvort heimurinn sem við lifum í, væri annar ef grunndvallar rökreglur okkar væru ólíkar því sem þær eru í dag?\nEða ef við lifðum í ólíkum heimi, væri grunndvallar rökreglur okkar ólíkar á sama hátt eða ekki?!\nS.s. er náttúran og grunndvallar röksannindi óháð fyrirbæri eða ekki?\nÉg veit það ekki sjálfur."
        },
        {
            "user": null,
            "user_id": null,
            "date": "2001-05-31 13:22:18",
            "id": "198208",
            "reply_to_id": "198204",
            "text": "„Það að gera gys að heimspeki er svo sannarlega heimspekilegt”.\n– Blaise Pascal"
        },
        {
            "user": "ljufa",
            "user_id": "249",
            "date": "2001-06-01 19:27:52",
            "id": "198209",
            "reply_to_id": "198204",
            "text": "Ég hef alltaf litið á spurninguna um hvort glasið sé hálffullt eða hálftómt þannig að hún meti hvort þú ert bjartsýnn eða svartsýnn.\nDæmi: Jess ég á hálffullt bjórglas eftir :)\neða Djöfull ég á BARA hálft glas eftir af bjór.\nOk lame dæmi en þið skiljið vonandi hvað ég á við.\nLjúfa"
        }
    ]
}