{
    "forum_title": "Sagnfræði",
    "user": "Amon",
    "user_id": "20748",
    "date": "2003-01-17 15:28:00",
    "title": "Egyptaland",
    "text": "Hér ætla ég að vera með stutta ritgerð sem ég var að leika\nmér að gera.\n—–\nInngangur\nÍ þessari ritgerð ætla ég að skrifa um Egyptaland. Áhugi minn\ná Egyptalandi á rætur að rekja til bókarinnar „Huginn og\nMuninn segja frá” sem fjallar um norræna goðafræði. Út frá\nþví fór ég að kanna ýmis trúarbrögð, og lenti loks á\nEgyptalandi. Egypsku goðin heilluðu mig það mikið, að ég\nsökk dýpra og dýpra í Egyptalandsfræði, og það fjölhæft, en\nekki bara á sviði goðafræði.\nAlmennt um Egyptaland\nLangt á undan Faróunum sem reistu Pýramídana hafði hinn\nfrjósami Nílardalur laðað að margan landnemann. Árleg flóð\nskildu eftir sig frjósaman jarðveg, svo korn var meira en nóg.\nGnægtirnar sem fyrir voru komu upp nýrri siðmenningu. Þetta\nbyrjaði um 3000 fyrir krist, þegar konungurinn Menes\nsameinaði Egyptaland í tvö ríki, en þau voru efra Egyptaland\nþar sem Níl rann um flúðir frá upptökunum í hjarta Afríku, og\nneðra Egyptaland þar sem Níl rann um ósa sína út í\nMiðjarðarhafið. Það er mjög mikið vitað um þjóðina, því að\nhún skildi eftir sig mikið safn rita, sem voru skrifaðar á\nmyndletri Egypta - Hýeróglýfum.\nSamfélag Egypta\nSamfélag komst fljótt á. Það var þá aðalega í Memphis, sem\nvar þáverandi höfuðborg Egyptalands, og Þebu, sem er\nnúverandi höfuðborg. Stéttarskipting var mikil, og voru flestir\nEgypta í bændastéttini og byggðu líf sitt á góðri uppskeru.\nGoðin skiptu líka miklu máli í samfélaginu, og var Faróinn,\nkonungur Egypta mikið dýrkaður enda talinn vera\nholdgerfingur guðsins Hórusar, sem var fyrsti Faraó\nEgyptalands.\nGoð Egypta\nEins og áður kom fram voru goðin mikilvæg í lífi Egypta.\nGoðin sáu mörg um verndun, og má meðal þeirra nefna\nheimilisverndarann Bes. Oft voru haldnar hátíðir til heiðurs\ngoðunum. Egyptar trúðu á líf eftir dauðann. Þess vegna voru\nt.d. Faróar lagðir til hinstu hvílu með mörgum munum, allt frá\nmat til glæsilegustu skartgripa, því að þessa hluti átti hann að\ngeta notað í handanheimum. Á leiðinni til ódáinslanda voru\nmargar hindranir. Þekktasta hindrunin er vafalaust\ndómsalurinn. Þar voru 40 dómarar, 20 á hverja hlið. Þar var\neinnig vog, fjöður, og guðirnir Anúbis og Þót. Þegar inn var\nkomið var hjarta manns lagt á vogina móti fjöðurinni, sem átti\nað tákna réttlætið (fjöður réttlætissins). Vó hjartað þyngra en\nfjöðurin var maður samstundis étinn af skepnu, sem hafði\nhöfuð krókódíls, framfætur hlébarða og afturenda og\nafturfætur flóðhests. Þót, skrifaraguðinn var þarna til að skrá\nniðurstöðurnar. Einnig má nefna að á leiðinni fór maður á\nsólfari Ra´s (æðsta sólguðs) í gengum undirheima. Þar berst\nhann við rauðan snák. Þegar sólfarið svo kemur upp í austri\n(þegar sólin kemur upp í austri) endurfæðast þeir sem voru á\nskipinu. Faraó fór þó til ódáinslanda Ósírisar í stað\nendurfæðingar.\nHýeróglífur\n-„Hvað er þetta myndletur sem Egyptar notuðu?”\nÞessi spurning var tíð á árum áður. Það var í raun ekki fyrr en\nfyrir stuttu miðað við það hve lengi við höfum haft þetta letur\nfyrir augunum á okkur að við réðum það. Ekki hefði verið hægt\nað ráða það hefði Rósettasteininum ekki notið við. Þessi\nsteinn var sami textinn á tvem tegundum grísku, og\nHýeróglífum. Grískan var svo ráðin, og því Hýeróglífurnar um\nleið. Nú eru þekkt rúmlega 700 tákn. Hýeróglífur voru mikið\ntengdar goðunum. Til dæmis má nefna Íbisfuglstáknið, sem\nátti að tákna guðinn Þót, sem var í líki Íbisfugls. Hýeróglýfur\nmátti lesa til hægri, vinstri og svo niður.\nLokaorð\nEftir lesturs þessarar ritgerðar gerir þú þér væntanlega ljós\nfyrir því af hverju Egyptar heilla svo sagnfræðinga. Einnig\nættirðu að hafa gert þér grein fyrir því að Egyptar voru trúaðir,\nog miklir samfélagsunnendur.\nkv. Amon",
    "url": "https://www.hugi.is/saga/greinar/117166/egyptaland/",
    "url_id": "117166",
    "id": "864957",
    "replies": [
        {
            "user": "Andyandlou",
            "user_id": "1783",
            "date": "2003-01-17 18:14:15",
            "id": "864958",
            "reply_to_id": "864957",
            "text": "Góð grein… Gætirðu skrifað meira um Egypta ?"
        },
        {
            "user": "Amon",
            "user_id": "20748",
            "date": "2003-01-17 19:43:00",
            "id": "864959",
            "reply_to_id": "864958",
            "text": "kannski ég geri það einhverntíman :)\nkv. Amon"
        },
        {
            "user": "ingolfura",
            "user_id": "28512",
            "date": "2003-01-17 18:28:26",
            "id": "864960",
            "reply_to_id": "864957",
            "text": "Flott Grein.. Nuna Veit eg meira um Egypta :)"
        },
        {
            "user": "Amon",
            "user_id": "20748",
            "date": "2003-01-17 18:47:43",
            "id": "864961",
            "reply_to_id": "864957",
            "text": "“sem ég var að leika mér að gera” gott þú hefur eitthvað fyrir stafni :]"
        },
        {
            "user": "Amon",
            "user_id": "20748",
            "date": "2003-01-17 19:43:43",
            "id": "864962",
            "reply_to_id": "864961",
            "text": "mikið rétt ;)\nkv. Amon"
        },
        {
            "user": "pag",
            "user_id": "20062",
            "date": "2003-01-18 00:44:21",
            "id": "864963",
            "reply_to_id": "864957",
            "text": "Helvíti fín grein, en ég er bara með eina ábendingu.\nAldrei byrja ritgerðir á “Í þessari ritgerð ætla ég að skrifa um…” Slæmur ávani og lætur ritgerðir líta út fyrir að verða leiðinlegri. En eins og ég sagði áðan, fín grein sem ég hafði gaman af :D"
        },
        {
            "user": "Amon",
            "user_id": "20748",
            "date": "2003-01-18 08:59:45",
            "id": "864964",
            "reply_to_id": "864963",
            "text": "takk, tek þetta “Í þessari ritgerð ætla ég að skrifa um…” til athugunar.\nkv. Amon"
        },
        {
            "user": "HippoMan",
            "user_id": "26379",
            "date": "2003-01-18 16:58:20",
            "id": "864965",
            "reply_to_id": "864957",
            "text": "Cool grein. Kom mikið um Egypta sem ég vissi ekki. Er ekki að segja að ég viti mikið um Egypta en samt flott grein"
        },
        {
            "user": "Hrafnista",
            "user_id": "13633",
            "date": "2003-01-19 17:25:07",
            "id": "864966",
            "reply_to_id": "864957",
            "text": "Skemmtileg grein. :)\nEn - þú sagðir að Þeba væri núverandi höfuðborg Egyptalands??? I beg your pardon, en síðast þegar ég vissi þá hét hún Kairo??? ;D"
        },
        {
            "user": "Amon",
            "user_id": "20748",
            "date": "2003-01-19 19:24:54",
            "id": "864967",
            "reply_to_id": "864966",
            "text": "Hún hét Þeba þá…\nkv. Amon"
        },
        {
            "user": "Hrafnista",
            "user_id": "13633",
            "date": "2003-01-19 21:50:47",
            "id": "864968",
            "reply_to_id": "864967",
            "text": "Ahhhhh, svoleiðis? Svo að Þeba er eldra nafn á Kairo? Ég vissi það ekki… :/\nTakk! :)"
        },
        {
            "user": "Amon",
            "user_id": "20748",
            "date": "2003-01-19 21:53:22",
            "id": "864969",
            "reply_to_id": "864968",
            "text": "ég mundi ekki eftir nafninu Kairo, kannski ég hafi sökkt mér of mikið ofan í forn Egyptaland. (sjá inngang)\nkv. Amon"
        },
        {
            "user": "Hrafnista",
            "user_id": "13633",
            "date": "2003-01-19 21:59:51",
            "id": "864970",
            "reply_to_id": "864969",
            "text": "Ég stóð alltaf í þeirri meiningu að Kairo hefði ekki verið til í fornöld, en verið byggð síðar? Rétt eins og Tel Aviv var byggð á 20. öld, fyrir norðan (minnir mig) fornu borgina Jaffa?\nBTW geturðu kannski sagt okkur frá gyðjunum líka? Egyptar voru með margar skemmtilegar gyðjur, t.d. Isis, og svo kisugyðuna Bast. :)"
        },
        {
            "user": "Amon",
            "user_id": "20748",
            "date": "2003-01-19 22:40:56",
            "id": "864971",
            "reply_to_id": "864970",
            "text": "reyndar hét hún Basted. Jamm, kannski ég skrifi bara sér grein um kannski 10 karlgoð og 10 gyðjur.\nkv. Amon"
        },
        {
            "user": "Hrafnista",
            "user_id": "13633",
            "date": "2003-01-19 22:53:49",
            "id": "864972",
            "reply_to_id": "864971",
            "text": "Ég sá hana kallaða Bast í einhverri enskri bók sem ég las… But what the hell. ;)\nLíst vel á þessa hugmynd… go for it! :)"
        },
        {
            "user": "Amon",
            "user_id": "20748",
            "date": "2003-01-20 11:21:35",
            "id": "864973",
            "reply_to_id": "864972",
            "text": "when i´we got the time, the article will come!\nkv. Amon"
        },
        {
            "user": "Hrafnista",
            "user_id": "13633",
            "date": "2003-01-20 13:15:49",
            "id": "864974",
            "reply_to_id": "864973",
            "text": "Kúl! :)"
        },
        {
            "user": "thortho",
            "user_id": "7555",
            "date": "2003-01-22 20:58:18",
            "id": "864975",
            "reply_to_id": "864968",
            "text": "Nei, Þeba er miklu sunnar ( u.þ.b. 25°S, á meðan að Kairó er 30°S samkvæmt Atlasinum mínum), norðvestan við Luxor og vestan við Karnak.  Svo er (var?) líka Þeba í Grikklandi, skemmtilegt nokk.\nAnnars held ég að faraóarnir hafi verið duglegir við að færa höfuðborgirnar - og Kleópatra sat í Alexandríu, ef ég man rétt."
        },
        {
            "user": "gthth",
            "user_id": "10645",
            "date": "2003-01-22 21:29:45",
            "id": "864976",
            "reply_to_id": "864975",
            "text": "Jújú, Kleopatra hafðist við í Alexandríu, sem segja má að hafi verið grísk borg, stofnuð af Alexandrosi Megas (Alexandri mikla), enda Kleopatra sjálf grískættuð stúlka, af ætt Ptolemajosar sem var einn herforingja Alexanders."
        },
        {
            "user": "thortho",
            "user_id": "7555",
            "date": "2003-01-22 22:57:55",
            "id": "864977",
            "reply_to_id": "864976",
            "text": "Hvernig var það annars; náðu grísk áhrif eitthvað út fyrir Alexandríu og nánasta umhverfi?  Voru Ptolemajarnir (heyrist p-ið eitthvað?) eitthvað að siða lýðinn, eða var allt óbreytt hjá almúganum?"
        },
        {
            "user": "gthth",
            "user_id": "10645",
            "date": "2003-01-22 23:18:13",
            "id": "864978",
            "reply_to_id": "864977",
            "text": "Ég verð að játa að ég veit ekki nóg um þetta til að geta svarað þér á fullnægjandi hátt. Ég veit ekki hversu ríkar heimildir annars eru um daglegt líf almúgans í Egyptalandi undir stjórn Ptolemajanna og hef ekki kannað þær rækilega en ég held að grísk áhrif hafi auðvitað verið langsamlega mest hjá yfirstéttinni (sem var meira eða minna grískættuð) og hafi náð um allt Egyptaland þar sem yfirstéttin kærði sig yfirleitt um að vera. Einhverra áhrifa hafur gætt neðar í þjóðfélagsstiganum en ég held að það sé ómögulegt að segja nákvæmlega hversu mikil eða djúptæk þau hafi verið. Með því er ég auðvitað ekki að fullyrða að þau hafi verið sáralítil eða ekki til staðar; en þau kunna að hafa verið “lúmskari”. Hjá lægri stéttunum væri ekki ólíklegt að áhrifanna gætti mest í grískum borgum eins og t.d. Alexandríu, en síður til sveita."
        },
        {
            "user": "gthth",
            "user_id": "10645",
            "date": "2003-01-22 23:28:59",
            "id": "864979",
            "reply_to_id": "864977",
            "text": "Já og varðandi P-ið í “Ptolemajos”, það er góð spurning. Oft reynist nákvæm “vitneskja” okkar um framburð fornmálanna getgátur einar en ég hallast að því að P-ið hafi upphaflega heyrst en um síðir hefur farið minna fyrir því. Hvenær það hefur gerst skal ég ekki segja. En ég er enginn sérfræðingur um framburð forngrískunnar.\nEn svo voru menn líka oft með einhvers konar málverndarstefnu og yfirstéttir kunna að hafa talað öðruvísi en almúginn (svona eins og Oxford enska vs cockney kannski). Það sjáum við mjög vel í latínunni en Cicero hefur sennilega talað með öðrum hreim en þjónninn hans. Og það sama var til staðar í grískunni. Menntaðir menn leitusðust við að tala klassíska attísku, þ.e. eins og Aþeningar á 5. og 4. öld f.Kr. (eins og Platon og Þúkýdídes, Lýsias og Demosþenes; Aþena er staðsett á Attíkuskaga fyrir þá sem ekki vita, þess vegna attíska)."
        },
        {
            "user": "dernhelm",
            "user_id": "29387",
            "date": "2003-01-24 07:58:45",
            "id": "864980",
            "reply_to_id": "864957",
            "text": "Halló,\nSnilldargrein!!  Skrifaðu endilega meira!!  Kannski um eitthvert ákveðið tímabil í sögu Egypta?  Ég er líka forfallin Egyptalandsfrík, og er í augnablikinu að lesa doðrant um Akhenaten, Nefertiti og Tutankhamen sem heitir Pharaohs of the Sun og er snilldarbók.  Gaman að vita af fleiri Egyptaaðdáendum!"
        }
    ]
}