{
    "forum_title": "Spenna / Drama",
    "user": "Loaloa",
    "user_id": "8918",
    "date": "2005-08-31 10:56:22",
    "title": "House á Skjá 1",
    "text": "Þetta er grein sem ég skrifaði fyrr á árinu en ákvað að birta á ný (með smá endurbætum) þar sem hefja á sýningar á þáttunum á Skjá einum á morgun.\n“House, M.D.” eru nýir læknaþættir sem hófu göngu sína á Fox sjónvarpsstöðinni í Bandaríkjunum síðastliðið haust. Þeir byrjuðu frekar hægt en hafa aukið áhorf sitt jafn og þétt og eru nú meðal vinsælustu þáttaraða vestan hafs. Það sem greinir þessa þætti frá öðrum í sama geira er að þeir sækja sína fyrirmynd ekki til annarra læknisþátta. Hér er það Sherlock Holmes í líki Dr. House sem er fremstur meðal jafningja. Í hverjum þætti þurfa House og hinir þrír unglæknar sem starfa undir honum að glíma við flóknar læknagátur, díla við sjúklingja sem eru mis samstarfsfúsir og helst ekki drepa þá í leiðinni. Eins og spæjarinn forðum hefur House sinn Watson sér til halds og traust - nema hér heitir hann Wilson og er krabbameinslæknir.\nÞað sem einkennir þessi þætti öðru fremur er skemmtileg sýn á læknisfræðina og hvernig læknar þurfa gjarnar að þreifa sig blindandi áfram til að detta niður á rétta sjúkdómsgreiningu. Svo er alveg slatti af húmor þarna.\nHelstu persónur:\nGregory House - dr. Fúll á Móti - er ekkert sérlega vel við sjúklinga og reyni hvað hann getur að forðast þá. Hefur gaman af því að fást við gátur en nennir ómögulega að díla við sjúklinga sem kvarta undan ómerkilegum meinsemdum. Þar fyrir utan er hann haldinn þeirri bjargföstu trú að allir sjúklingar ljúgi og því sé tilgangslaust að treysta þeirra orðum. Felur sig gjarna á skrifstofu sinni og spilar GameBoy. Þykist ekki geta gert mistök en gerir þau samt. Er haltur og gengur með staf. Bryður sterk verkjalyf eins og Smarties og er háðari þeim en hann vill viðurkenna.\nLeikinn af Hugh Laurie sem er sennilega best þekktur fyrir hlutverk sín í breskum gamanþáttum á borð við Black Adder.\nEric Foreman - reyndur læknir sem setur sig gjarna upp á móti House og finnst sér ekki sýnd tilhlíðlega virðing. Ráðinn af House af því að hann hafði verið tekinn fyrir innbrot á unglingsárum. Leikinn af Omar Epps sem lék m.a. í E.R.\nAllison Cameron - dugleg og klár en nokkuð óörugg um sjálfa sig. Dýrkar House meira en góðu hófi gegnir. Ráðin af House því honum fannst hún sæt. Leikin af Jennifer Morrison sem er sennilega best þekkt sem dána þroskahefta stúlkan í “Stir of Echos.”\nRobert Chase - ástralskur hrokagikkur með massíft pabbakomplex. Á erfitt með að treysta fólki. Ráðinn af House af þvi að pabbi hans er áhrifamaður. Leikinn af Jesse Spencer sem - eins og flestir aðrir ástralskir leikarar - þurfti að þola mörg á í “Nágrönnum.”\nJames Wilson - viðkunnalegur krabbameinslæknir og vinur House. Sá eini sem House kemur fram við sem jafningja. Leikinn af Robert Sean Leonard sem er best þekktur fyrir hlutverk sitt sem hinn feigi Neil Perry í “Dead Poets Society.”\nLisa Cuddy - stjórnandi spítalans og fyrrum kærasta House. Hefur trú á getu hans og leyfir honum því að leika lausum hala en er alltaf tilbúin að toga í beislið þegar henni finnst hann fara út í öfgar. Leikin af Lisu Edelstein.\nÞættirnir voru tilnefndir til nokkurra Emmy verðlauna núna í sumar, þ.á.m. fyrir besta leikara í aðalhlutverki og besta handrit. Ég mæli með að sem flestir kíki á þá.\nÞví má svo við bæta að þessi fyrsta þáttaröð kemur út á DVD í Bandaríkjunum á næstu vikum.",
    "url": "https://www.hugi.is/spenna/greinar/323962/house-a-skja-1/",
    "url_id": "323962",
    "id": "2432626",
    "replies": [
        {
            "user": "Noztradamus",
            "user_id": "55150",
            "date": "2005-08-31 13:06:03",
            "id": "2432850",
            "reply_to_id": "2432626",
            "text": "Fróðlegt."
        },
        {
            "user": "Ravenk",
            "user_id": "1394",
            "date": "2005-08-31 15:50:20",
            "id": "2433336",
            "reply_to_id": "2432626",
            "text": "Frábærir þættir, mæli sterklega með þeim."
        },
        {
            "user": "temsi",
            "user_id": "27290",
            "date": "2005-09-01 01:48:15",
            "id": "2435830",
            "reply_to_id": "2432626",
            "text": "Frábærir þættir.\nEin besta nýja serían í nokkur ár.\nFrábærlega skrifaðir og vel leiknir.\nHugh Laurie er meiriháttar og Robert Sean Leonard fremstur meðal jafningja í aukahlutverki sem besti vinur hans.\nMæli eindregið með þessum þáttum.\nBesti þátturinn á fyrsta árinu a.m.m. var sá næstsíðasti í röðinni og kallaðist “Three Stories”.\nAnnað ár þáttanna byrjar hér í BNA eftir tvær vikur og ég er farinn að hlakka talsvert til."
        },
        {
            "user": "TomasP",
            "user_id": "15117",
            "date": "2005-09-02 14:08:03",
            "id": "2439378",
            "reply_to_id": "2432626",
            "text": "Þetta var bara nokkuð fyndinn þáttur :P"
        },
        {
            "user": "SmellyCat2",
            "user_id": "45991",
            "date": "2005-09-02 22:04:23",
            "id": "2441130",
            "reply_to_id": "2432626",
            "text": "bara helv.. góður þáttur. önugur og leiðinlegur læknir þessi House - ands.. fyndin samt."
        },
        {
            "user": "TomasP",
            "user_id": "15117",
            "date": "2005-09-02 22:28:23",
            "id": "2441240",
            "reply_to_id": "2441130",
            "text": "Minnir mann örlítið á Dr. Becker úr Becker þáttunum , bara örlítið svartsýnni."
        },
        {
            "user": "Sturladur",
            "user_id": "56859",
            "date": "2005-09-09 19:41:11",
            "id": "2464566",
            "reply_to_id": "2432626",
            "text": "Sumt er svo ógeðslegt eins og að sprauta í gegnum augastein á fólki..\nég gat ekki horft á það"
        },
        {
            "user": null,
            "user_id": null,
            "date": "2005-09-15 14:59:33",
            "id": "2484030",
            "reply_to_id": "2464566",
            "text": "Það var bara kynæsandi. ;)"
        },
        {
            "user": "Kallisto",
            "user_id": "54357",
            "date": "2005-09-21 02:19:54",
            "id": "2504196",
            "reply_to_id": "2432626",
            "text": "Góðir þættir! Ég er að spá í að fara að kaupa mér 1. season á Amazon…\n…en er ég sú eina sem finnst Hugh Laurie sem Dr. House alveg meira en lítið kynþokkafullur…?\n…Kanski er þetta bara ég :p heh"
        },
        {
            "user": "Loaloa",
            "user_id": "8918",
            "date": "2005-09-21 12:06:42",
            "id": "2504545",
            "reply_to_id": "2504196",
            "text": "Fyrir mér verður hann nú alltaf prince George IV í Black Adder en nei þú ert víst ekki sú eina. Ég er allaf að heyra álíka játningar."
        },
        {
            "user": "Kallisto",
            "user_id": "54357",
            "date": "2005-09-21 13:57:51",
            "id": "2504775",
            "reply_to_id": "2504545",
            "text": "Öss, fólk með góðan smekk bara ;)"
        },
        {
            "user": "Gorilla",
            "user_id": "15256",
            "date": "2005-10-14 13:33:17",
            "id": "2577038",
            "reply_to_id": "2432626",
            "text": "Bara snilld.\nElska að sjá hann dissa fólk sem kemur með einhverjar fáránlegar kvartanir. Man einhver eftir appelsínugula manninum. SNILLD!!!!!!"
        },
        {
            "user": "Thondike",
            "user_id": "36717",
            "date": "2005-10-23 21:16:22",
            "id": "2610716",
            "reply_to_id": "2432626",
            "text": "Frábærir þættir alltaf jafn gaman að fylgjast með þeim að reyna finna út hvaða sjúkdómur þetta er.\nMér finnst líka house kynþokkafullur;)"
        },
        {
            "user": "whysoserious",
            "user_id": "27654",
            "date": "2005-10-30 16:49:45",
            "id": "2636775",
            "reply_to_id": "2432626",
            "text": "Skemmtilegir þættir! =D"
        },
        {
            "user": null,
            "user_id": null,
            "date": "2005-11-03 08:40:04",
            "id": "2650285",
            "reply_to_id": "2432626",
            "text": "Gregory House einn mesti töffarinn á skjánum í dag."
        },
        {
            "user": "Tempwest",
            "user_id": "56234",
            "date": "2005-11-07 00:06:04",
            "id": "2663785",
            "reply_to_id": "2432626",
            "text": "hehe Eric Foreman….Ring a bell??\nEric Forman í that 70's show…Tilviljun? Maður spyr sig"
        },
        {
            "user": "Kallisto",
            "user_id": "54357",
            "date": "2005-12-07 15:03:51",
            "id": "2783532",
            "reply_to_id": "2663785",
            "text": "Ég tók einmitt eftir þessu þegar ég byrjaði að horfa á þættina :)"
        },
        {
            "user": "kvakkvak",
            "user_id": "42580",
            "date": "2005-11-13 19:25:21",
            "id": "2688530",
            "reply_to_id": "2432626",
            "text": "En vitiði hvort það er verið að sýna fyrstu eða aðra seríu á skjá 1 núna?"
        },
        {
            "user": "Loaloa",
            "user_id": "8918",
            "date": "2005-11-14 14:15:10",
            "id": "2691151",
            "reply_to_id": "2688530",
            "text": "Það er verið að sýna þá fyrstu. Önnur sería er tiltölulega nýbyrjuð í Bandaríkjunum."
        },
        {
            "user": "Wolfpack",
            "user_id": "50641",
            "date": "2005-12-10 14:10:16",
            "id": "2796600",
            "reply_to_id": "2432626",
            "text": "snillldar þættir einir af mínum uppáhalds"
        },
        {
            "user": "Joop",
            "user_id": "59499",
            "date": "2006-01-07 02:04:36",
            "id": "2925529",
            "reply_to_id": "2432626",
            "text": "Þetta eru bara snilldar þættir :) ýmislegt í þessari grein þarna sem ég vissi ekki (Y) (ekki kvenmannslæri svona thumbs up)"
        }
    ]
}