{
    "forum_title": "Bækur",
    "user": "nologo",
    "user_id": "2605",
    "date": "2003-01-25 22:40:45",
    "title": "Óbærilegur léttleiki tilverunnar",
    "text": "Mér hafði lengi langað til að lesa þessa bók; Óbæranlegur léttleiki tilverunnar eftir Milan Kundera. Ég veit ekki af hverju… ég hafði heyrt einhvern tíman á hana minnst og nafnið hljómaði eitthvað svo kunnulega. Ég stóð í þeirri trú að þetta væri eldgömul fræg bók þegar ég tók hana á bóksafninu, eitthvað í líkingu við Gleðileikinn guðdómlega eða eitthvað.\nSvo reyndist aldeilis ekki vera… bókin reyndist vera gefin út árið 1984 og þannig því sem næst í nútímanum. Ég vissi því varla hvað ég væri með í höndunum né hvort hún væri eitthvað fræg eða eitthvað. Og veit í rauninni ekki enn þá nema nafnið hljómar eitthvað svo kunnulega, eins og einhver ofnotuðu en þó sönn heimspekileg klisja.\nSvona var ósjálfrátt viðmót mitt þegar ég byrjaði að lesa bókina. Þegar maður hefur bitið eitthvað í sig getur verið erfitt að skipta um skoðun. Sagan gerist aðalega í Tékklandi, Prag og fannst mér til að byrja með að hún ætti að gerast á tímum góða dátans Svejks og stakk það rosalega í augun þegar nútímaleg fyrirbrigði eins og símar og sjónvörp voru óspart brúkuð.\nMálið er nefnilega að sagan hefði allt eins getað gerst á tímum Svejks, frekar nútímalegt Tékkland í byrjun sögunnar er hernumið af Sovétríkjunum (raunverulegur atburður sem gerðist árið 1968 að mig minnir, árum blómabarna og Bítlanna), og fer samfélagi persónanna verulega að hnigna við þetta. Fólkið varð ekki sjálfrátt þegar það varð innlyksa í kommúnista bjúrakrata/lögreglu-stýrðu þjóðfélagi sem sparkaði því lengst aftur í aldir.\nÓbærilegur léttleiki tilverunnar var kannski í aðra röndina þesskonar þjóðfélagsádeila (Kundera sjálfur skrifar söguna í upphafi níunda áratugarins í útlegð í Vestur-Evrópu) en virðist þó jafnframt ekki vera beint að deila á stjórnarfarið svo sem. Bókin fjallar meira bara um örvæntingu mannkynsins sem er grátt leikið af heimspekilegum spurningum og virðist gera ýmislegt til þess að svara þeim, eða þegar það sér að það að svara er vita vonlaust, að flýja þær.\nEftirfarandi er brot út bókinni;\n,,Afturkoman eilífa er dularfull hugmynd, og með henni kom Nietzche ýmsum heimspekingum í bobba:  að láta sér detta í hug að dag einn mun allt endurtaka sig eins og við upplifðum það, og að sú endurtekning muni alla tíð endurtaka sig!  Hvað merkir þessi stórskrýtna goðsögn?\nNeikvætt séð þýðir goðsögnin um afturkomuna eilífu að lífið, sem hverfur í eitt skipti fyrir öll og ekki kemur aftur, sé líkast skugga, vegi ekkert, sé fyrirfram dautt, og að það skipti engu máli hversu hörmulegt, fagurt eða glæsilegt það hafi verið, því hvorki hörmung þess, fegurð né glæsileiki hafa neina merkingu.  Það tekur því ekki að minnast á það, ekki frekar en stríð milli tveggja afrískra konungsríkja á fjórtándu öld, sem engin áhrif hafði á gang heimsins, jafnvel þó þrjú hundruð þúsund svertingjar hafi látið þar lífið á ósegjanlega kvalarfullan hátt.\nEn breytir það einhverju um stríðið milli afrísku konungsríkjanna á fjórtándu öld, ef það endurtekur sig ótal sinnum í afturkomunni eilífu?\nJá, vissulega:  það breytist í vegg sem rís til að standa um alla eilífð, og heimska þess verður ekki aftur tekin.\nEf franska byltingin endurtæki sig í sífellu, yrðu franskir sagnfræðingar líklegast ekki eins hróðugir af Robespierre og þeir eru nú.  En þar sem þeir fást við eitthvað sem ekki kemur aftur, verður þetta blóðuga tímabil aðeins að orðum, kenningum, umræðum, það verður léttara en dúnn, vekur engan ótta.  Reginmunur er á þeim Robespierre sem aðeins birtist einu sinni í sögunni og þeim Robespierre sem eilíflega kæmi aftur til að hálshöggva Frakka. “\nÞarna er sögumaðurinn að tala. Sögumaðurinn er mjög sýnilegur í sögunni, kannski meira að segja of sýnilegur á köflum, það er óþarfi að mata mann algjörlega.\nSögupersónur eru mjög þjakaðar af tilverunni. Þær eru þjakaðir af tilgangsleysi hennar, duttlungum og vægðarleysi. Þær eru þjakaðar af ábyrgð sinni, köllunum, förunum sem líf þeirra er fast í, þeim böggum sem maður axlar í lífinu. Þær veigra sér við því að festa ráð sitt eða halda tryggð við eitthvað til þess að skerða ekki frelsi sitt.\nAllt þetta finnst þeim vera eins og farg á sér. Og þau keppast við að losna undan þessu fargi.Ganga sífellt lengra, lengra og lengra. Missa virðinguna fyrir öllu, svíkja allt og alla.\nEn hvað gerist þegar takmarkinu er náð. Þegar fólkið hefur losað sig undan hinu óbærilega fargi tilverunnar og ekkert heldur lengur í það. Líður því betur? Hefur eitthvað breyst, er tilveran orðin bærilegri fyrir vikið?  Nei, það kemur á daginn að léttleiki tilverunnar er nefnilega ekki síður óbærilegur.\nSagan er sífellt að klofna. Aukasögupersónur krefjast þess að sín saga sé líka sögð. En öll eru þau að kljást við það sama. Við fylgjumst með lífi þeirra og framvindu sögunar en síðan fara þær að deyja ein af annarri og engin lausn fæst. Sagan gerist í nokkrum þráðum sem eru á mismunandi tímum sem virkar vel, söguþræðirnir sem gerast töluvert seinna hafa svona spásagnargildi og ljóstra upp hvernig mun enda í öðrum söguþræði.\nVið fáum t.d. að vita það frekar snemma að tvær aðalsöguperónurnar deyja í bílslysi eftir heimsókn sína á hótel nokkuð. Svo þegar allir aðrir þræðir hafa dáið út fylgjumst við með í lok bókarinnar hvernig parið fer á hótelið og fer að sofa, eftir það lýkur sagan. Sagan skilur okkur ekki eftir í lausu lofti eins og ætla mætti heldur vitum við að þau deyja stuttu seinna. Mjög áhrifamikið bragð.\nEftir að hafa brigslast mikið í lífinu og reynt ýmislegt fara aðalsögupersónurnar ein af annarri að deyja. Þetta virðist vera eðlilegur hluti framvindunar og ekki há söguþræðinum en brátt fer maður að hugsa þegar maður veit orðið hvernig fer fyrir öllum persónunum hversu lengi sagan gæti haft úthald til að endast þegar hún drepur allar persónurnar. Enda kemur það á daginn að hún lognast út með endalokum þeirra.\nÞetta er ekki verra. Þetta er einfaldlega magnað. Hluti af áhrifamætti sögunnar,  þessi skortu á lausn er alveg í stíl við það viðfangsefni sem hrjáir persónurnar. Maður býst við upphafningu mannsandans eins og ósjaldan gerist í svona skáldsögum, en þessi bók er samkvæm sjálfri sér.\nBókin er 347 blaðsíður að lengd (í kiljuformi) og er þýdd prýðilega af Friðriki Rafnssyni. Þrátt fyrir að vera löng að blaðsíðutali er hún fljótlesin. Kaflarnir eru stuttir, stundum jafnvel aðeins hálf blaðsíða að lengd.",
    "url": "https://www.hugi.is/baekur/greinar/118969/obaerilegur-lettleiki-tilverunnar/",
    "url_id": "118969",
    "id": "879830",
    "replies": [
        {
            "user": "HappyHippo",
            "user_id": "27092",
            "date": "2003-01-25 23:44:46",
            "id": "879831",
            "reply_to_id": "879830",
            "text": "Já ég er sammála þessu. Ég hélt fyrst að þessi bók væri eitthvað í lílingu við Mín káta angist sem er eftir Íslenskan höfund og var mjög leiðinleg en svo reyndist ekki vera."
        },
        {
            "user": "qazx",
            "user_id": "14096",
            "date": "2003-01-26 12:38:50",
            "id": "879832",
            "reply_to_id": "879830",
            "text": "hef ekki lesið þessa en er búin að lesa 100 ára einsemd sem er æðisleg…"
        },
        {
            "user": "nologo",
            "user_id": "2605",
            "date": "2003-02-01 04:33:49",
            "id": "879833",
            "reply_to_id": "879832",
            "text": "Óbærilegur léttleiki tilverunnar er eftir Milan Kundera.\nHundrað ára einsemd er eftir Gabriel Garcia Marques.\nReynið nú í guðanna bænum að hafa eitthvað vit á efninu. Og einhver smá íslenskukunnátta kæmi sér nú ekki illa heldur; hvernig er hægt að ætlast til þess að maður nenni að lesa bókmenntarýni eftir mann sem skrifar “mér langar”?"
        },
        {
            "user": "nologo",
            "user_id": "2605",
            "date": "2003-02-01 16:35:04",
            "id": "879834",
            "reply_to_id": "879833",
            "text": "Mig grunar að það gelli hæst í tómri tunnu og að sá sem er leikur sig stóran sé einmitt sá sem hafi minnst vit á efninu.\nE.s.\nEf “mig grunar” er vitlaust skrifað biðst ég forláts, málfræði kunnátta mín er kannski ekki upp á marga fiska (ekki það að það komi einu né neinu neitt við…)."
        },
        {
            "user": "Notoriuz",
            "user_id": "10774",
            "date": "2003-02-06 16:52:48",
            "id": "879835",
            "reply_to_id": "879834",
            "text": "Það er alger þóþarfi að vera með einhverjar stafsetninga og málfræðileiðréttingar.  Sumir eru góðir í þessu en aðrir ekki og þetta er vettvangur fyrir alla sem áhuga hafa á málefninu."
        },
        {
            "user": "GARafAR",
            "user_id": "20511",
            "date": "2003-02-08 17:11:11",
            "id": "879836",
            "reply_to_id": "879833",
            "text": "Svakalega er mikið af íslenskukennurum hér á Huga.  Þori að veðja að þú gerir ekki sömu kröfur til viðmælendur þína í daglegu lífi.  Gæti samt verið að ég tapaði því veðmáli.  ;)"
        },
        {
            "user": "selur",
            "user_id": "388",
            "date": "2003-02-11 16:57:46",
            "id": "879837",
            "reply_to_id": "879836",
            "text": "“…þú gerir ekki sömu kröfur til viðmælendur þína í daglegu lífi.”\nuss; þú gerir ekki sömu kröfur til ‘viðmælenda þinna’ í daglegu lífi. hehe.\nÞað er rétt, það eru margir sem eru að biðja um að fólk vandi sig við það sem þeir eru að láta frá sér. Sjálfur er ég á þeirri skoðun að fólk eigi að vanda tungumál, og raunar sérstaklega hið skrifaða mál. Hitt er svo annað mál, að ég geri ítrekaðar kröfur til fólks í mínu daglega lífi, þó ég reyni að halda aftur af mér. Ég reyni það líka hér, með misjöfnum árangri þó.\nMér þykir þó nokkuð ósanngjarnt að ráðast á Nologo, þar sem hann reynir að tala vel. Og jafnframt viðurkenni ég að hann mætti nú stundum fara yfir greinarnar sem hann sendir inn. Og ég ítreka þetta orð: Greinarnar. Því mér þykir það minna mál ef fólk haltrar málfarslega í gegnum svona svör við þessum sömu greinum, en greinarnar er hægt að skrifa inn í ritvinnsluforrit, lesa yfir þær eins vandlega og unnt er, og senda þær síðan áleiðis.\nMér þykir allt of mikið um hroðvirknislegt málfar hérna, og innan um alla þá menningarvita sem hafa slík áhugamál sem þetta reynist vera, er auðvitað að finna vel mælska einstaklinga sem gera kröfur til þeirra sem bera sömu tilfinningar til bókalesturs og þau sjálf. Íslenskt málfar hefur verið á hröðu undanhaldi síðastliðin ár, og þetta er í raun réttri ekki á leið neitt nema til andskotans. Ég er ákaflega hlynntur nýmælum, nýyrðasmíð og ákveðnum tökuorðum, sem að vel rökstuddu máli eiga greinilega rétt á sér. En eins og einhversstaðar segir: Fyrr má nú oft fyrr vera!\nÞað sem ég heyri systur mína sem er fjórum árum mér yngri segja við vini sína jaðrar við úrkynjun afskaplega merkilegrar tungu. Og mér finnst það sorglegt - sjálfsagt er ég að vera kreddu- og leiðingjarn, en sannleikurinn er sá að á Íslandi tala unglingar ekkert mál almennilega, þeir eru alls ekki nema bjargfærir á enskunni, danskan þykir þeim leiðinleg og þriðju mál í skólum eru nákvæmlega það. Af hverju er það til svo mikils mælst að fólk vandi málfarið?\nVá, þetta svar varð langt og fór um víðan völl. Ég tapaði mér hérna örlítið í mínu baráttumáli.\nEn þið vitið hvað ég meina, og ég vona að það taki þetta enginn til sín."
        },
        {
            "user": "GARafAR",
            "user_id": "20511",
            "date": "2003-02-11 19:25:48",
            "id": "879838",
            "reply_to_id": "879837",
            "text": "Ég er reyndar smmála þér. Og skaut á Nologo til að fá viðbrögð. Ekkert persónulegt.  Þegar erfitt reynist að lesa greinar vegna lélegrar skriffærni, þá sleppi ég því bara. Ef fólk getur ekki skrifað skiljanlegt mál, getur sá hinn sami ekki búist við vitrænum viðbrögðum. Ekki gera lítið úr lengd greina þinna. Það er innihaldið en ekki lengdin sem skiftir máli.  Og þínar greinar hafa innihald. : )   Smávægilegar ritvillur eru allt í lagi. Sennilega vegna þess að ég geri mig sekan um slíkt, stundum."
        },
        {
            "user": "Eowyn",
            "user_id": "28809",
            "date": "2003-01-26 19:50:25",
            "id": "879839",
            "reply_to_id": "879830",
            "text": "jú þetta er nú fræg bók…það hefur nú líka verið gerð kvikmynd eftir henni,ég hef nú ekki séð hana samt(The unberable lightness og being)en þetta er frábær bók og milan kundera er mjög skemmtilegur höfundur (:"
        },
        {
            "user": "Notoriuz",
            "user_id": "10774",
            "date": "2003-01-29 17:32:41",
            "id": "879840",
            "reply_to_id": "879839",
            "text": "Frábær bók.  Hún hlaut dálítinn cult status eftir að hin ágæta mynd var gerð.  Myndin varð til þess að gera Kundera að tískuhöfundi hinna sjálfvituðu og upplýstu sem nenna þó ekki að lesa mikið.  Ég hef alltaf pínulítinn var á mér varðandi rithöfunda sem fara þessa leið, því að um leið og bækurnar eru farnar að seljast er svo auðvelt að hverfa frá því að skrifa með hjartanu.\nPersónurnar í bókinn sem ég man raunar ekki lengur hvað heita, hafa stundum verið taldar tákna tékknesku þjóðina og hvernig hún sveiflast milli þrunginnar alvöru kommúnismans og léttleikans sem tékkar gældu lengi við og var barinn niður vorið 1968.\nEn fín og eftirminnileg bók.  Ég mæli með myndinni."
        }
    ]
}