{
    "forum_title": "Börnin okkar",
    "user": "Hildur",
    "user_id": "26976",
    "date": "2003-12-11 03:00:06",
    "title": "Sagan mín",
    "text": "Ég hef sögu að segja. Hún er ekki merkilegri en sögur annarra, allir hafa jú eitthvað, en í minni er vonandi eitthvað sem getur hjálpað þeim sem eru í svipaðri stöðu eða eru aðstandendur einhverra sem hafa svipaðar sögur að segja. Það fór margt úrskeiðis hjá mér og öðrum á því tímabili sem sagan mín nær yfir og vonandi getur einhver lært af minni reynslu.\nSagan mín hefst um vor fyrir tæpum fjórum og hálfu ári síðan. Ég og besti vinur minn ákváðum að láta reyna á að vera saman og það gekk svona líka rosalega vel. Ég varð ólétt, nær samstundis og okkur fannst við hreinlega hafa himin höndum gripið. Vorið og sumarið liðu í dásamlegri sæluvímu og við biðum spennt komu barnsins sem ég var þegar farin að elska óstjórnlega mikið. Í byrjun september, þegar meðgangan var u.þ.b. hálfnuð, fékk ég flensu og hafði litla matarlyst í smá tíma. Á þessum tíma hætti ég að finna hreyfingar í litlu kúlunni minni og léttist um nokkur kíló, einmitt þegar ég átti að vera að byrja að þyngjast.\nÉg fór til læknis í ómskoðun. Hann sagði mér að hann fyndi engan hjartslátt, höfuðið væri fallið saman og allt útlit fyrir að barnið væri búið að vera dáið í einhvern tíma. Hann sagði mér að hann þyrfti að senda mig í sónar á Landspítalann til að fá second opinion, en það væri bara formsatriði, hann vissi alveg hvað hann væri að segja. Ég fékk tíma á spítalanum morguninn eftir, fór heim með lífið mitt í þúsund molum og hafði enga hugmynd um hvað ég ætti að gera. Ég man að ég fór í langt bað um kvöldið með litlu kúlunni minni og kvaddi. Ég man líka hvað það var óraunveruleg tilfinning að barnið sem væri inni í mér væri hreinlega dáið. Ég átti bara erfitt með að trúa því.\nMorguninn eftir fór ég í sónarinn með kærastanum mínum. Mamma fylgdi okkur og fyrir utan sónarinn hékk plakat frá Tóbaksvarnarnefnd þar sem stóð að reykingar á meðgöngu (ég hafði reykt á meðgöngunni) gætu valdið fósturláti. Mamma gerði sér lítið fyrir og kippti þessu niður af veggnum. Þegar við vorum búin að fá staðfestingu á því að barnið væri dáið og við vorum á leiðinni út sagði hún einhverri konu sem fylgdi okkur fram að hún hefði tekið þetta niður. Konan sagði (fyrir framan mig sem hafði verið að missa barnið mitt, 18 ára gömul) að þetta héngi þarna af því að þetta væri alveg satt. Mamma sagði að það væri aukaatriði, þar sem svona hlutir ala á sjálfsásökunum sem fólk í minni stöðu þarf ekki á að halda og á einmitt að reyna að forðast. Konan reif aðeins meiri kjaft og hengdi rammann aftur upp. Ég dró mömmu út, hafði ekki orku í að standa í þessu. Var samt þakklát.\nÉg var lögð inn í hádeginu, fékk dripp til að koma fæðingunni af stað og svo kom eitthvað fólk og útskýrði fyrir okkur hvernig dagurinn myndi ganga fyrir sig. Okkur var sagt að við þyrftum að ákveða hvort við vildum fá að sjá barnið eða ekki og ef við vildum það yrðum við að vera undir það búin að það væri illa farið. Ég var hrædd um að mér myndi hreinlega bjóða við líkinu af mínu eigin barni og myndi hafa samviskubit yfir því alla mína ævi. En eftir smáumhugsun áttaði ég mig á því að líkurnar á því að ég myndi sjá eftir því að hafa séð það væru hverfandi miðað við líkurnar á því að ég myndi sjá eftir því að hafa ekki fengið að sjá það. Dagurinn er meira og minna í móðu. Ég man einstaka atburði eins og þeir hafi gerst í gær en aðra man ég alls ekki.\nÁ einhverjum punkti var mér boðið að tala við prest. Ég afþakkaði það, án þess að gefa upp ástæðuna sem var í raun og veru einfaldlega sú að hann var prestur. Mér var samt sagt að hann þyrfti ekkert endilega að tala um guð, ég hugsaði að það skipti engu máli hvort hann talaði um guð eða sorgarviðbrögð eða skíði, þegar allt kæmi til alls værum við ósammála um það hvort barnið mitt væri lifandi eða ekki. Ég hélt líka að mér yrði boðin áfallahjálp eða viðtal við sálfræðing, félagsráðgjafa, geðlækni eða einhvern annan en prest, en nei. Það er kannski ekki nógu mikið af þeim á Landspítalanum. Eða þá að það var talið vera algjör óþarfi, ég væri nú einu sinni bara krakki að missa fóstur.\nÞarna á spítalanum, á meðan við biðum eftir fæðingunni, var okkur líka gert að taka ákvörðun um það hvað við vildum gera við líkið. Okkur var sagt að þau væru venjulega krufin og brennd og askan grafin í sérstökum duftreit í Fossvogskirkjugarði. (Ég er nú reyndar farin að halda að öskunni sé dreift þar, ég hef aldrei séð ummerki um að það hafi verið grafið í hann, upplýsingar um það eru vel þegnar.) Okkur var reyndar líka sagt að reitnum væri skipt niður í tímabil, það er hreinasta bull. Okkur var ekki sagt hvernig það yrði að koma heim, reyna að sofa, fara aftur í skólann, segja frá þessu, borða, gráta, syrgja, græða, minnast, halda áfram. Enginn nefndi nokkuð slíkt.\nÉg man nánast ekkert eftir fæðingunni. Ég man að þau fóru beint með hann fram og komu svo með hann aftur, fallega vafinn í hvítt lín. Ég fékk líka myndir af honum og lítið spjald með hand- og fótsporinu hans. Ég hélt á honum í fanginu. Lengi að því að mér skilst, mér finnst það varla hafa verið mínúta. Svo þurfti ég að skila honum og ég gleymi því aldrei aldrei hvernig mér leið þegar ég horfði á eftir einhverri konu sem tók við honum labba með hann úr lífi mínu. Mig langaði svo að öskra á hana, mig langaði svo að banna henni að fara með hann, eða grátbiðja hana að leyfa mér að hafa hann aðeins lengur. Ég gat ekkert nema grátið. Svo var mér sagt að dánarorsökin hefði verið slys, hann hefði snúið sér í hringi þangað til hann var búinn að stífla naflastrenginn og gat því ekki fengið neina næringu. Hann hafði ekki stækkað í tvær vikur.\nÉg man ekki eftir frekari samskiptum við starfsfólk deildarinnar meðan ég lá þar. Einhver læknir kom morguninn eftir og útskrifaði mig. Ég fór inn á vaktina til að láta vita að ég væri að fara. Engin þeirra a.m.k. 5 starfskvenna sem þar stóðu óskaði mér svo mikið sem góðs gengis eða brosti. Ein þeirra leit við og sagði &#8222;já, bless&#8220; og þar með var það búið. Má ég minna á það að ég var átján ára.\nEftir heimkomuna varð ég vör við skrítna verki í fótleggjunum. Þeir voru líkir krampakenndum harðsperrum, en voru þó greinilega eitthvað annað. Ég var að sjálfsögðu mjög máttfarin, bæði á sál og líkama, en þetta með fótleggina skildi ég aldrei. Ég nærðist ekki og svaf ekki, bara grét nokkuð viðstöðulaust. Áður en ég áttaði mig sjálf á því hvað var að mér í fótunum, fór ég til læknis á Landspítalanum. Hann skoðaði legið til að athuga hvort eitthvað hefði orðið eftir af fylgjunni sem væri hugsanlega farið að valda sýkingu. Hann fann næstum því ekkert en sendi mig þó í útskröpun til öryggis. Mín tilfinning er reyndar sú að hann hafi ekki haft nokkra trú á því að eitthvað væri að mér og hafi bara viljað friða mig. Svo að viku eftir að ég fæddi barnið mitt, var ég send í þessa aðgerð, með svæfingu og öllu tilheyrandi. Á meðan ég lá inni kom ungur læknir til mín. Hún ræddi við mig hvernig mér liði (sem orsakaðist reyndar af því að pabbi minn sleppti sér við starfsfólkið og neyddi það til að láta einhvern tala við mig) og ýjaði í lok samtals okkar að því að ég ætti nú kannski bara að læra af reynslunni, eða að fósturlátið hefði átt að sýna mér að þetta væri ekki rétti tíminn til að eignast börn (lesist: Þú ert of ung og ekki búin að mennta þig). Þessum orðum gleymi ég seint.\nEkkert lagaðist í fótleggjunum eftir aðgerðina, en svo fór ég að rekast á það að konur sem ég þekkti könnuðust við verkina sem ég var að lýsa sem túrverki, en þeir voru aðallega í innan verðum lærunum og urðu stundum svo miklir að ég kiknaði í hnjánum og datt niður. Þá setti ég verkina sjálf í samband við samdrætti í leginu og þar með samdráttarlyf sem ég hafði verið sett á, hætti á þeim og steinhætti að finna til í fótunum. Það er að sjálfsögðu alþekkt fyrirbæri meðal lækna að samdráttarverkir geta komið fram hvar sem er í líkamanum. En ég hafði það á tilfinningunni, sama við hvern ég talaði á spítalanum, að enginn hefði nokkra trú á því að verkirnir tengdust fæðingunni og mér fannst oft vera gefið í skyn við mig að ég ætti bara að drífa mig heim og sjá hvort þetta liði ekki bara hjá.\nÉg varð kannski of fljótt ólétt aftur, en kannski var það líka það eina sem gat rifið mig upp úr þunglyndinu. Eitt barn kemur ekki í staðinn fyrir annað og við hættum aldrei að syrgja barnið okkar. En það, að komast að því að við ættum von á öðru barni, sem gerðist um 3 mánuðum eftir fæðinguna, ýtti okkur af stað aftur og við (eða allavega ég) þurftum svo sannarlega á því að halda.\nÞað tók mig langan tíma að jafna mig. Ég missti fimmtán kíló, þjáðist af mikilli kvíðaröskun og leið almennt ömurlega. Að mörgu leyti vil ég kenna heilbrigðisstéttinni um það hversu mikið áfallið var. Ég fékk engan stuðning frá starfsfólki deildarinnar. Engan! Það þarf enginn að segja mér að heilbrigðismálum hér á landi sé ekki verulega ábótavant, og það er von mín að einhver sem er núna í sporum starfsfólksins á þessari deild fyrir fjórum árum, lesi þessa sögu og læri af mistökum annarra.",
    "url": "https://www.hugi.is/bornin/greinar/183455/sagan-min/",
    "url_id": "183455",
    "id": "1408176",
    "replies": [
        {
            "user": "ibbets",
            "user_id": "10684",
            "date": "2003-12-11 09:27:26",
            "id": "1408177",
            "reply_to_id": "1408176",
            "text": "Þetta er hrikaleg saga og átt þú samúð mína alla.  Ég vona að þér vegni vel í dag og sért hamingjusöm því þú átt svo sannarlega skilið eftir svona átök."
        },
        {
            "user": "RoadRage",
            "user_id": "611",
            "date": "2003-12-11 09:39:27",
            "id": "1408178",
            "reply_to_id": "1408176",
            "text": "Sæl Hildur.\nÉg vil byrja þetta svar mitt á því að votta þér mína dýpstu samúð vegna sonar þíns. Þessi sársauki sem þú berð í hjarta þínu í dag mun aldrei hverfa, en maður lærir að lifa með honum og láta hann ekki hafa of mikil áhrif á hversdagslegu hlutina í lífinu. En þú veist það örugglega jafnvel og ég.\nÉg vil einnig segja þér að ég hef einnig misst barn. Þann 10. ágúst 2001 eignuðumst við konan yndislegann lítinn dreng sem fékk nafnið Dagur Freyr. Hann fæddist eftir aðeins rúmlega 26 vikna meðgöngu og var rétt rúmlega kíló. Við fæðinguna blæddi verulega mikið inn á heilann og við það varð ekki ráðið. Hann lést á vökudeildinni 6 dögum síðar.\nÉg veit að þegar maður eru að ganga í gegnum svona hörmungar geta minnstu hlutir haft svo mikil áhrif. Þetta er það eina sem maður hugsar um í marga mánuði, jafnvel ár.\nÉg veit það líka að allt starfsfólkið á bæði meðgöngu og fæðingarganginum (og ég hef haft mikil samskipti við það fólk) er allt af vilja gert til að hjálpa og styðja þá sem þurfa á þeirra þjónustu að halda. Ég held að maður eigi ekki að gera þau mistök að lesa of mikið á milli línanna í þeim orðum sem þau segja við okkur á ögurstundu, sérstaklega ekki svona löngu síðar. Sársaukinn og vanlíðanin er svo mikil að dómgreind okkar brenglast, maður sér ekki það góða sem verið er að gera fyrir mann.\nAuðvitað er fólk mismunandi til þess gert að ræða við aðra á svona stundum, en ég er þess fullviss að allir þarna myndu gera hvað sem í þeirra valdi stæði til að gera þér lífið auðveldara. Eftir því sem kemur fram í greininni þinni var þér ekkert fylgt eftir þegar heim var komið. Það eru auðvitað mistök. Maður þarf á mikilli hjálp að halda fyrstu vikurnar og mánuðina.\nVið fengum enga prestþjónustu þessa daga sem drengurinn okkar lifði, en þegar ljóst var í hvert stefndi fengum við að tala við sjúkrahúsprestinn, hana Guðlaugu Helgu, og hjálpaði hún okkur mikið. Ég er ekki trúaður, en að tala við hana var alveg frábært. Hún jarðaði litla strákinn okkar og fylgdi okkur eftir í þónokkra mánuði á eftir. Alveg yndisleg kona.\nÞú segir einnig frá ungum lækni sem sagði þér að kannski var þetta ekki rétti tíminn til að eignast barn. Auðvitað ert þú sú eina sem getur svarað þeirri spurningu, en þetta var sagt við okkur líka. Auðvitað særa svona orð, en reyndu frekar að muna eftir því góða sem drengurinn færði þér. Reyndu að muna hversu fallegur hann var, reyndu að muna eftir meðgöngunni, hversu vel þér leið þegar þú fréttir að þú ættir von á barni o.s.frv.\nUm haustið var okkur boðið að taka þátt í stuðningshópi fyrir þá sem fætt höfðu andvana börn, eða misst börn stuttu eftir fæðingu. Guðrún ljósmóðir og sjúkrahúsprestur sjá um þetta og þetta hjálpaði okkur einnig mikið. Við fengum þar að tala um þetta við fólk sem hafði lent í svipuðu atviki og við. Sá hópur sem myndaðist þar heldur sambandi enn í dag og mun gera það í langann tíma enn.\nÉg vil líka aðeins koma inn á það sem þú sagðir inni í sviga í greininni þinni, og er ég ekki að kenna þér um eitt né neitt hér. Eins og þú segir síðar í greininni, þá lést drengurinn þinn vegna slyss í móðurkviði.\nReykingar drepa. Maður fer illa með sinn eigin líkama, en þegar lítið líf vex inni í móðurkviði, hafa reykingarnar áhrif á það líka og meira en maður heldur. Auðvitað er erfitt að horfast í augu við það þegar maður mætir í sónar, vitandi ekki hvort barnið að lifandi eða látið. Ég veit alveg hvaða plakat þú talar um, ég hef horft á það mjög oft.\nNokkrum mánuðum eftir að drengurinn okkar lést varð konan mín ólétt aftur. Vegna þess að við höfðum misst barn, var þessi gleði mjög óttablandin. Við vissum að sagan gæti endurtekið sig. Meðgangan gekk í fyrstu vel fyrir sig, en þegar við vorum rétt rúmlega hálfnuð, þá byrjaði leghálsinn að gefa sig og konan mín þurfti að leggjast inn á meðgöngudeildina. Þar þurfti hún að liggja (og ég meina liggja í rúminu) í 8 vikur áður en Hlynur Snær kom í heiminn, 10 vikum fyrir tímann.\nVið þurftum virkilega að hafa fyrir því að koma þessum litla dreng í heiminn. Og það sem reiddi mig mest var að sjá verðandi mæður með kúluna út í loftið, í slopp, reykjandi við innganginn á Kvennadeildina. Mér fannst eins og þær væru ekki að gera sér grein fyrir því hversu mikilvægt þetta litla líf væri og ég þurfti oft að hemja skap mitt þegar ég gekk inn í húsið. Maður veit ekki hvað átt hefur fyrr en misst hefur stendur víst einhversstaðar.\nÉg varð bara að koma þessu frá mér …\nAnnars vona ég að þér gangi vel í framtíðinni og takist að taka starfsfólk heilbrigðiskerfisins í sátt. Þar eru allir að gera sitt besta."
        },
        {
            "user": "lhg",
            "user_id": "4278",
            "date": "2003-12-12 03:24:38",
            "id": "1408179",
            "reply_to_id": "1408178",
            "text": "Ég samhryggist og vil líka bæta því við að mér finnst við fara kolvitlaust að þegar við veljum læknana okkar.  Þeir sem eru bestir á bækurnar komast áfram en það vantar alveg að prófa í mannlegum samskiptum.  Mér finnst að þeir sem ætla að komast í lækninn ættu að vera skyldaðir til að aðstoða á spítala eins og eitt sumar og fá umsögn frá sjúklingum sem ætti að vega jafn þungt og inntökuprófin þeirra."
        },
        {
            "user": "wabis",
            "user_id": "26088",
            "date": "2003-12-11 10:17:08",
            "id": "1408180",
            "reply_to_id": "1408176",
            "text": "Ég vona bara að seinni meðgangan hafi veitt ykkur meiri ánægju.  Ég veit líka hvaða plakkat þú ert að tala um, hef eitt þónokkrum stundum í að horfa á það.  Ég get líka sagt ykkur sögu af slæmum vitökum á spítalanum, en ég get líka sagt góðar.  Fyrir þaug okkar sem höfum mist ástvini er þetta erfiður tími, jólin að koma og það er ættlast til að allir gleðjist.  Og vona bara af öllu mínu hjarta að þið gleðjist yfir því sem þið hafið\nGleðileg Jól\nWabis ofvirki"
        },
        {
            "user": "nordi",
            "user_id": "45053",
            "date": "2003-12-11 11:02:22",
            "id": "1408181",
            "reply_to_id": "1408180",
            "text": "Ég samhryggist þér alveg ROSALEGA, en það er alveg rosalega oft sem læknar eru eins og gangandi dauðir og virðast ekki hafa tilfinningar.  Ég sá í Opruh þætti að það var kona sem átti barn og það blæddi alveg rosalega mikið og hún var alveg rosalega mikið rifin og það tók 2 tíma að sauma hana. í sex vikur eftir fæðinguna í SEX VIKUR hafði hún svo ótrúlega mikla verki í leginu, en læknirinn neitaði að skoða hana, sagði að þetta var eðlilegt. Hún gat ekki setið, og var með hita og allskonar pestir og það endaði með því að hún pantaði skoðun hjá öðrum lækni og hún fór og getiði hvað! Læknirinn dró grisju á stærð vi hnefa út ú leginu hjá henni sem hafði verið notaður til þess að stöðva blæðinguna!! hann var inn í henni í SEX VIKUR!!! nokkrir dagar en og hún hefði dáið!"
        },
        {
            "user": "Lyra",
            "user_id": "40420",
            "date": "2003-12-11 11:27:48",
            "id": "1408182",
            "reply_to_id": "1408176",
            "text": "Þetta er rosaleg saga…og átt þú alla mína samúð.\nÉg á að eiga í mars og ég og kærastinn minn erum svo hamingjusöm og ég vissi ekki Hvað ég mundi gera ef ég mundi missa barnið mitt.\nÉg vona að þið séuð hamingjusöm og hafið það gott núna."
        },
        {
            "user": null,
            "user_id": null,
            "date": "2003-12-11 13:50:09",
            "id": "1408183",
            "reply_to_id": "1408176",
            "text": "Ég samhryggist… :(\nHelvítið á honum gaurnum sem sagði að þú værir ekki tilbúin - eins og það hjálpi eitthvað!"
        },
        {
            "user": "saga99",
            "user_id": "24272",
            "date": "2003-12-12 11:58:54",
            "id": "1408184",
            "reply_to_id": "1408176",
            "text": "Ég vil auðvitað byrja á því að samhryggjast ykkur með litla barnið ykkar, enginn getur ýmindað sér hvernig er að missa barnið sitt hvort sem það er lítið fóstur eða fullorðið barn. Nema fólk sem hefur lent í því að missa, eftir að hafa lesið sögu hjónanna og fylgst með þeirra baráttu með litlu syni sýna (sem skrifaði hér á undan mér) þá skil ég hreinlega ekki hvernig í ósköpunum fólk stendur enn!! þvílikur styrkur sem þið hljótið að hafa og æðruleysi, en mikið man maður alltaf eftir öllu sem miður fer í samskiptum við spitalana/hjúkrunarfólk og lækna! ég var alvarlega minnt á að þetta fólk hafði líka reynst mér vel en ég mundi bara eftir einu og einu orði eins og þú segir, ég man það slæma sem sagt var. Ég var minnt á öllu góðu augnaráðin og klappið á öxlina fallegu orðunum sem ég “átti” að hafa heyrt en ég man bara hreinlega ekki neitt af því! ótrúlegt hvað okkur tekst að loka úti það sem maður vill ekki hugsa um! en ég vona svo sannarlega að fólk lesi þetta og sjái hvað er hægt að bæta í samskipum. Takk fyrir að leyfa okkur að lesa söguna þína Hildur og ég vona að tíminn lækni þín sár. kv Saga"
        },
        {
            "user": null,
            "user_id": null,
            "date": "2003-12-12 23:32:37",
            "id": "1408185",
            "reply_to_id": "1408176",
            "text": "Þú átt alla mína samúð, það get ég sagt þér.\nÉg á einn 3ja mánaða og lenti í því á 12 viku að fá töluverða blæðingu. Ég fekk ámynningu um hversu viðkvæmt þetta litla líf er. En ég mun aldrei skilja þá sorg sem missandi foreldrar upplifa nema ég upplifi hana sjálf.\nUmsögn þín um lækna og hjúkrunnarfólk á Lansanum fær mig svolítið til að spá. Það er EKKERT sem réttlætir kuldalegt viðmót til skjólstæðinga sinna. En ef maður hugsar út í hvers kyns strarfi þetta fólk sinnir er kanski hægt að sýna einhvern skilning. Þessi lesning fekk mikið á mig og alla þá sem hafa kommentað hingað til. Hvernig skuli þá þetta heilbrigðisstarfsfólk fara að í starfi sem þessu þar sem dauði lítilla barna gerist svo oft? Það fær mann kanski til að velta því fyrir sér hvernig skel þetta fólk myndi sér til að lifa af.\nAnnars veit ég ekki. Ég hef sjálf lennt á tvenns konar fólki þarna, yndislegu og andstyggilegu…\nÉg vona að þið hafið það sem allra best í frammtíðinni, þú, kærastinn og drengirnir tveir í sitt hvorum heiminum.\nKveðja,\nlightball"
        }
    ]
}