{
    "forum_title": "Ljóð",
    "user": "zorglubb",
    "user_id": "347",
    "date": "2003-09-23 08:49:02",
    "title": "Samsýning frumaflanna í eyjum - gagnrýni",
    "text": "Sýningin var sett nú fyrir stuttu\nog stendur frá árla morgni\ntil eldra kvölds\nsýnd eru skúlptúrverk\nstyttur og stöndugir kumbaldar\nsem víst kallast abstrakt.\nFyrst má nefna verkið fjallasýn\nflennistórt málverk\neftir Eld, Jörð og Haf\naf smáskika suðurlands\nséð úr dýpra suðri\nog rammað inn af kvöldrjóðum Heimakletti og Klifi\nHekla og viðhald hennar Þríhyrningur pósa\nhalda um hvort annað stolt af því\nað vera módel.\nÖðru verki má ei sleppa\nLoft í samvinnu við Haf\ngerðu hér mínímalískt málverk\nmengunarrauður litur meistaralega blandaður\nvið 1000 metra djúpbláan\nog myndar stönduga sólarlagsheild.\nNæst eru tvö hér hlaðin verk\neftir Eld og Jörð og unnið 73\neins og opnar bækur á gólfi\nbókfellin Eldfell og Helgafell\ntróna þau eins og vel lesnir tvíburatindar\nyfir sýningarsvæðinu.\nAð lokum má nefna lævi blandin gjörning\nsem Loft vann með aðstoðarmanni sínum.\nSviðið tæmist,\nfrussar Kári úr fýsibelg sínum\nfimmtán metra á sekúndu\nsaumar um gólfið þunglynd ský\nog formælir okkur fólkinu\nsem borguðum okkur inn\nblotnum\nog klöppum kinnroðaskrýdd.",
    "url": "https://www.hugi.is/ljod/greinar/167870/samsyning-frumaflanna-i-eyjum-gagnryni/",
    "url_id": "167870",
    "id": "1281685",
    "replies": [
        {
            "user": "pardus",
            "user_id": "6631",
            "date": "2003-09-23 15:02:19",
            "id": "1281686",
            "reply_to_id": "1281685",
            "text": "Ótrúlega gott ljóð! Myndmálið og náttúrudýrkunin safnast hér saman í einum besta texta sem ég hef lengi lesið! Bravóóó!!! ;)\nEnn skemmtilegra hvernig þú manngerir fjöllin og náttúruöflin - verkar einhvern veginn dulúðlegt á mann."
        }
    ]
}