{
    "forum_title": "Golf",
    "user": "cip",
    "user_id": "49177",
    "date": "2005-11-19 13:47:55",
    "title": "Tiger er kominn í efsta sætið í Japan",
    "text": "Besti kylfingur heims, Tiger Woods, sýndi styrk sinn á þriðja hring á Dunlop Phoenix mótinu í Japan í nótt. Hann lék á 68 höggum og er nú samtals á 10 höggum undir pari með eins höggs forskot á landa sinn, Jim Furyk, sem lék á 70 höggum. Woods hefur titil að verja í þessu móti.\nTiger fékk fimm fugla og þrjá skolla á hringnum og lék á tveimur höggum undir pari. “Ég er ánægður með hringinn, var að slá vel og pútta nokkuð vel. Völlurinn var erfiður í dag því hraðinn á flötunum var meiri en áður og því var erfitt að ná í fugla. Það var því gott að leika á tveimur undir við þessar aðstæður,” sagði Tiger.\nBandaríkjamaðurinn David Duval og Japaninn Kaname Yokoo deila þriðja sætinu fyrir lokahringinn, þremur höggum á eftir Tiger.\nNý-Sjálendingurinn Michael Campbell er átta höggum á eftir Tiger, lék á 70 höggum í nótt. Colin Montgomerie átti slæman dag og lék á 77 höggum og er nú samtals 7 höggum yfir pari og neðarlega á lista, eða í 48 sæti.",
    "url": "https://www.hugi.is/golf/pistlar/347842/tiger-er-kominn-i-efsta-saetid-i-japan/",
    "url_id": "347842",
    "id": "2710753",
    "replies": []
}