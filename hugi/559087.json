{
    "forum_title": "Ljóð",
    "user": "Hrislaa",
    "user_id": "42360",
    "date": "2007-12-02 18:29:22",
    "title": "Ást",
    "text": "Þetta fallega ljóð er eftir Sigurður Nordal (1886-1974). Hann orkti það árið 1917 þegar hann var við nám í Oxford á Englandi.\nFlesti kannast þó við þetta ljóð í samnefndu lagi eftir Magnús Þór Sigmundsson í flutningi Ragnheiðar Gröndal.\nSólin brennir nóttina,\nog nóttin slökkvir dag;\nþú ert athvarf mitt fyrir\nog eftir sólarlag.\nÞú ert yndi mitt áður\nog eftir að dagur rís,\nsvölun í sumarsins eldi\nog sólbráð á vetrarins ís.\nSvali á sumardögum\nog sólskin um vetrarnótt,\nþögn í seiðandi solli\nog söngur, ef allt er hljótt.\nSöngur í þöglum skógum\nog þögn í borganna dyn,\nþú gafst mér jörðina og grasið\nog guð á himnum að vin.\nÞú gafst mér skýin og fjöllin\nog guð til að styrkja mig.\nEg fann ei, hvað lífið var fagurt,\nfyrr en eg elskaði þig.\nEg fæddist til ljóssins og lífsins,\ner lærði eg að unna þér,\nog ást mín fær ekki fölnað\nfyrr en með sjálfum mér.\nÁst mín fær aldrei fölnað,\nþví eilíft líf mér hún gaf.\nAldirnar hrynja sem öldur\num endalaust tímans haf.\nAldir og andartök hrynja\nmeð undursamlegum nið;\nþað er ekkert í heiminum öllum\nnema eilífðin, guð — og við.\n.",
    "url": "https://www.hugi.is/ljod/pistlar/559087/ast/",
    "url_id": "559087",
    "id": "5442866",
    "replies": [
        {
            "user": "NoAngel",
            "user_id": "15331",
            "date": "2007-12-15 18:14:12",
            "id": "5482183",
            "reply_to_id": "5442866",
            "text": "Tengist þetta ljóð ekki líka fyrri heimsstyrjöldinni?\nSbr.\nAldir og andartök hrynja\nmeð undursamlegum nið\nHeld ég hafi lesið það einhvers staðar.\nEn þetta er eitt fallegasta ljóð sem ég hef lesið og þegar ég gifti mig ætla ég pottþétt að fá Ragnheiði Gröndal til að syngja þetta lag :)"
        },
        {
            "user": "bollasupa",
            "user_id": "59800",
            "date": "2007-12-24 00:38:08",
            "id": "5505476",
            "reply_to_id": "5442866",
            "text": "þetta er án efa fallegasti texti sem eg hef lesið..\nog lagið með Ragnheiði Gröndal stendur mér líka nálægt, enda var það spilað í jarðaförinni hjá vinkonu minni..\nmér hlýnar alltaf um hjartaræturnar (leyfi mér að vera væmin) þegar ég heyri þetta lag.."
        },
        {
            "user": "SuperNinja",
            "user_id": "42484",
            "date": "2007-12-28 03:42:38",
            "id": "5515856",
            "reply_to_id": "5442866",
            "text": "Ég og fyrrverandi áttum þetta sem okkar lag :)\nMér var samt sem áður bannað að spila lagið í jarðaförinni hans….Ég hef aldrei áður á ævi minni orðið öskurill útí prest.\nÍ hvert sinn sem ég heyri þetta lag kemur kökkur í hálsinn….ótrúlega fallegt <3"
        },
        {
            "user": "sneros",
            "user_id": "70823",
            "date": "2008-10-19 22:18:29",
            "id": "6224718",
            "reply_to_id": "5515856",
            "text": "samhryggist <3"
        },
        {
            "user": "SuperNinja",
            "user_id": "42484",
            "date": "2008-10-20 15:14:13",
            "id": "6225884",
            "reply_to_id": "6224718",
            "text": "Takk… :)"
        }
    ]
}