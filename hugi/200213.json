{
    "forum_title": "Ljóð",
    "user": "Haukurhilmars",
    "user_id": "51993",
    "date": "2004-04-03 16:15:30",
    "title": "Eyðieyjan mín",
    "text": "Á eyðieyjunni minni óx áður aldinskógur\nen nú er hér eftir lítið eplatré\nþví ég reif hin upp með rótum,\nnartaði í ávexti þeirra\nog henti afganginum út í sjó.\nÞegar trén voru hæst\nbjuggu páfuglar í greinum þeirra.\nÉg náði þeim í net\nog reytti fjaðrir þeirra\ntil að skreyta sjálfan mig\nen ég brenndi bein þeirra.\nHér voru áður ástkonur mínar\nþær komu en ég vissi ekki hvaðan.\nUm litla stund naut ég hlýju þeirra\nog þær hlýju minnar.\nÞegar þær fóru grét ég.\nþó sendi ég þær burt.\nAllar þóttust þær koma aftur\nog alltaf trúði ég þeim.\nNú sit ég einn á eyjunni minni\nmeð eplatréð mitt og bíð.",
    "url": "https://www.hugi.is/ljod/greinar/200213/eydieyjan-min/",
    "url_id": "200213",
    "id": "1541251",
    "replies": [
        {
            "user": "Hildur",
            "user_id": "26976",
            "date": "2004-04-04 03:01:07",
            "id": "1541252",
            "reply_to_id": "1541251",
            "text": "Drengur!! Þetta er barasta hrikalega flott líking!"
        },
        {
            "user": "nony",
            "user_id": "37890",
            "date": "2004-04-05 10:28:46",
            "id": "1541253",
            "reply_to_id": "1541251",
            "text": "Virkilega flott,nr.2 hreif mig mest :)\nkv.n"
        },
        {
            "user": "Hildur",
            "user_id": "26976",
            "date": "2004-04-14 15:16:14",
            "id": "1541254",
            "reply_to_id": "1541251",
            "text": "Líkingin hér er augljós, þú sýnir hana sjálfur með ástkonunum. Myndi segja ‘afgangnum’ en ekki'-inum'. Svo er eitthvað skrítið við ‘allar þóttust þær koma aftur’, þú þyrftir að segja ‘allar sögðust þær myndu koma aftur’ svo merkingin komist til skila, annars er eins og einhver annar hafi komið, dulbúinn sem þær, ég efast um að þú eigir við það. Svo vantar stóran staf í ‘þó sendi ég þær burt’. En þetta er bara yndislegt, ég get ekki annað sagt."
        }
    ]
}