{
    "forum_title": "Golf",
    "user": "cip",
    "user_id": "49177",
    "date": "2005-12-02 15:03:24",
    "title": "Allen með ótrúlega yfirburði á bandaríska úrtökumótinu",
    "text": "Bandaríkjamaðurinn Michael Allen jók forskot sitt á úrtökumótinu fyrir bandarísku PGA-mótaröðina upp í sex högg eftir annan hringinn í gær sem hann lék á 68 höggum. Hann hefur leikið fyrstu tvo hringina á samtals 12 höggum undir pari. Norðmaðurinn Henrik Björnstadt gæti orðið fyrsti Norðmaðurinn til að öðlast keppnisrétt á PGA-mótaröðinni, en hann er öðru sæti ásamt fjórum öðrum kylfingum.\n&#8222;Það er gaman að hafa náð svo góðum árangri á fyrstu tveimur hringjunum, en það eru fjórir hringir eftir og þetta er því rétt að byrja. Ef ég næði að auka forskotið enn meira á næstu tveimur hringjum þá væri ég í góðum málum fyrir síðustu tvo hringina,&#8220; sagði Allen, sem er 46 ára og lék á Crooked Cat vellinum í gær.\nAllen þekkir vel til á úrtökumótunum því hann er að keppa þar í tólfta sinn og sjö sinnum náð að komast í gegn. Hann var í 130. sæti á PGA-peningalistanum á nýliðnu keppnistímabili og aðeins 125 efstu halda keppnisrétti sínum og því þurfti hann að fara í úrtökumótið.\nÞjóðverjinn Alex Cejka og Scott Hend, sem var með lengstu teighöggin á PGA-mótaröðinni í ár, eru meðal efstu manna, í 7.-13. sæti á samtals 5 höggum undir pari.\n125 keppendur taka þátt í úrtökumótinu að þessu sinni og fá 30 efstu kylfingarnir keppnisrétt á PGA-mótaröðinni. Mótinu lýkur á mánudag.",
    "url": "https://www.hugi.is/golf/pistlar/352088/allen-med-otrulega-yfirburdi-a-bandariska-urtokumotinu/",
    "url_id": "352088",
    "id": "2759806",
    "replies": [
        {
            "user": "Nugnar",
            "user_id": "40949",
            "date": "2005-12-09 18:09:16",
            "id": "2793369",
            "reply_to_id": "2759806",
            "text": "Þarna komu 2 fréttir á 2 mín!\nÞetta er bara stigahór!"
        }
    ]
}