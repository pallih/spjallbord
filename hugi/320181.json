{
    "forum_title": "Heimspeki",
    "user": "gthth",
    "user_id": "10645",
    "date": "2005-08-16 20:16:02",
    "title": "In memoriam: Þorsteinn Gylfason (1942-2005)",
    "text": "Látinn er Þorsteinn Gylfason, heimspekingur. Þorsteinn var prófessor í heimspeki við Háskóla Íslands en þar hafði hann kennt Íslendingum að fást við heimspeki á íslensku frá 1971.\nÞorsteinn brautskráðist frá Menntaskólanum í Reykjavík árið 1961 og hélt þaðan í nám til Bandaríkjanna. Hann lauk námi í heimspeki frá Harvard háskóla árið 1965 en stundaði framhaldsnám og rannsóknir í heimspeki við Oxford háskóla á Bretlandi árin 1965-1971.\nFáir hafa gert jafn mikið og Þorsteinn Gylfason fyrir íslenska heimspeki á síðari árum. Þorsteinn kenndi öllum kynslóðum íslenskra heimspekinga sem numið hafa heimspeki við háskólann frá því að byrjað var að kenna þar heimspeki til BA prófs. Hann smíðaði fjöldan allan af nýyrðum og segja má að hann hafi kennt mörgum okkar að kljást við heimspeki á íslensku. Þorsteinn var líka mikilvirkur þýðandi og þýddi fjölda heimspekiverka og ljóða.\nÞorsteinn stofnaði ritröðina\nLærdómsrit Hins íslenzka bókmenntafélags\nog ritstýrði henni í 27 ár. Hann stofnaði einnig ritröðina\nÍslensk heimspeki\n(\nPhilosophia Islandica\n) sem\nHið íslenzka bókmenntafélag\ngefur einnig út. Þorsteinn var forstöðumaður\nHeimspekistofnunar Háskóla Íslands\nárin 1982-1991 og var kjörinn heiðursfélagi í\nFélagi áhugamanna um heimspeki\ná aðalfundi þess 17. mars 2004. Þakkarræða Þorsteins er birt\nhér\ná\nHeimspekivef Háskóla Íslands\nen í ræðunni fjallar Þorsteinn m.a. um heimspekiáhuga sinn frá æsku.\nÞorsteinn fékkst einkum við stjórnmálaheimspeki, heimspekilega sálarfræði (philosophy of mind) og málspeki (philosophy of language). Helstu verk Þorsteins eru bækurnar\nTilraun um manninn\n(1970),\nTilraun um heiminn\n(1992),\nAð hugsa á íslenzku\n(1996) og\nRéttlæti og ranglæti\n(1998).",
    "url": "https://www.hugi.is/heimspeki/korkar/320181/in-memoriam-thorsteinn-gylfason-1942-2005/",
    "url_id": "320181",
    "id": "2388603",
    "replies": [
        {
            "user": "gthth",
            "user_id": "10645",
            "date": "2005-08-17 10:06:05",
            "id": "2389990",
            "reply_to_id": "2388603",
            "text": "Búið er að bæta við heimspekilegri sjálfslýsingu Þorsteins\nhér\ná Heimspekivefnum."
        },
        {
            "user": "isarlogi",
            "user_id": "33078",
            "date": "2005-08-24 02:11:04",
            "id": "2410513",
            "reply_to_id": "2389990",
            "text": "Við þökkum kærlega fyrir okkur Þorsteinn!"
        },
        {
            "user": "amman",
            "user_id": "23657",
            "date": "2005-08-25 11:21:50",
            "id": "2413703",
            "reply_to_id": "2410513",
            "text": "Takk fyrir mig Þorsteinn - gleymi ekki kennslustundinni þann ellefta september 2001, þegar þú hélst ótrauður áfram."
        }
    ]
}