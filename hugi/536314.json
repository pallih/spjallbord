{
    "forum_title": "Smásögur",
    "user": "nologo",
    "user_id": "2605",
    "date": "2007-08-19 08:23:38",
    "title": "Mjög mjög dauð",
    "text": "Svefnrofalömun heitir það. Maður vaknar og getur ekki hreyft sig. Þetta er ekki í fyrsta skiptið sem ég lendi í því. Fyrir slysni misles heilinn aðstæður og sendir boð til vöðvanna að slaka algerlega. Stóru vöðvarnir eru mótækilegri en þeir littlu. Því dugar að rugga aðeins tánum og maður smá saman fær stjórn á öllu á ný.\nÞetta las ég. Ég vil ekki missa stjórn á neinu. Ég meina; auðvitað ekki. Hver vill það?\nTærnar færast ekki. Kaldur sviti sprettur fram á ennið á mér. Ég reyni að hnykkla augnbrýrnar en get það ekki. Saltur vatnsdropi rennur á varirnar mínar. Salt. Ég reyni að kyngja munnvatni.\nÞegar ég get það ekki, grípur mig þvílík köfnunartilfinning. Ég iða innan í skrokknum, lem innan í útlimina, slengi til höfðinu eins og bjöllu. En ég er bara óendalega smá kona í dauðu hylki, þyngri en skriðdreki. Ekkert færist.\nÓróleg reyni ég að hemja mig. Hlusta á andardráttinn. En heyrir bara lágt suð. Sem hækkar bara og hækkar þar til að það virkar eins og dynjandi sónn í hlustunum á mér.\nÉg hlýt að vera steindauð.\nÉg meina það hlaut að koma að því. Krabbameinið hefur hægt og bítandi tekið yfir alla lífhimnuna síðustu mánuði. Ég hef reynt að hugsa sem minnst um yfirvofandi lok og reynt að einbeita mér að því að taka völdin yfir frumunum mínum aftur. En það hefur gengið hálfbrösulega, ég er algerlega ómenntuð í þeim efnum, enda hafa frumurnar hingað til alltaf hlýtt mér bara, ekkert flóknara. Dæmalaust.\nSvona ætlar það síðan að skella síðan á. Bara fyrirvaralaust. Þjáningarlaust. Ekkert dauðastríð. Engin fyrirvari.\nAlein.\nÞetta er allt svo hversdagslegt alltsaman að ég byrja öskra af öllum sálarkröftum svo glymur í hausnum á mér. Ekki minnsta tíst ratar út um varirnar. Það er niðadimmt í svefnherberginu mínu, samt greini ég útlínur alls. Ég sé allt. Æ nei, nei, nei. Ég sé allt. Um alla eilífð. Hamslaust skelfing grípur mig. Ég ímynda mér síðasta ljósgeislan hverfa þegar kistulokið gleypir mig. Og mannsaldur eftir mannsaldur ofan í moldinni.\nÉg veit að ekkert ríkir að eilífu, en lengra nær ímyndarafl mitt ekki. Þetta helvítis suð. Þessi ærandi tónn. Skyldi ég heyra eitthvað. Skyldi ég heyra í minningarathöfninni. Jarðarförinni. Prestinum. Öllum langar til að fá að verða vitni að jarðarförinni sinni, fá umsagnirnar, útdráttinn, hvernig stóð ég mig svo í símatinu?\nSkyldi ég heyra moldina skella á kistunni?  Hræðslan heltekur mig.\nSkyldi ég yfirhöfuð heyra eitthvað?\nÞá heyri ég hlátrinn. Ég kannast við þennan illkvitnislega hlátur.\nEhehehahaha… Þú ert svo hrædd! Þú ert svo hrædd! Ég sé það á augunum á þér. Þau er útþanin. Þú ert öll kófsveitt.\nÉg þekki þig. Þú heldur að þú sért dauð. Ég þekki þig gamla belja. Skíthrædd við dauðann. Bjóst einhver við öðru?\nRæðumaður fussar hæðnislega.\nYfirvegaðri röddu heldur hún áfram:\nHafðu engar áhyggjur. Þú ert ekki dauð. Þú verður það bráðum. Mjög mjög dauð. En ekki ennþá.\nÞú hefur ábyggilega dælt nógu mikið af bótoxi í smettið á þér síðustu ár til þess að vita hvað Neuromuscular-blokkerar eru. Verandi alfræðiorðabókaflettarinn sem þú ert.\nPillan sem ég smokraði ofan í þig áðan ætti að duga til að halda þér lamaðri í þrjá tíma í viðbót… eða fram á miðmorgun. Þ.e.a.s. ef þú færð að lifa annan morgun.\nKlikk. Lampaskíman varpar lit á útsýnið mitt. Enn hef ég ekki geta séð glitta í andlit en ég þarf þess heldur ekki. Sumum röddum gleymir maður aldrei þótt líði ár og áratugir. Stórum búrhníf er sveiflað yfir augunum á mér svo ég fæ gæsahúð.\nHahaha, deyja eða ekki deyja. Það er aumkunarvert að sjá krabbameinssjúkling jafn langleiddann og þig vera svona svakalega lífhræddann. Nei. Ég er ekki komin hingað til þess að drepa þig. Ég er komin til þess að ræða málin.\nÞað er reyndar ómögulegt að ræða málin við þig. Ómögulegt. Í þínum heimi fær engin að tala nema þú. Þú kannt ekki að hlusta. Í nótt ætla ég að rífa upp samangróin eyrun á þér og leyfa þér aðeins að heyra mína hlið. Vonandi muntu meta það.\nAuðvitað ekki. Þú munt aldrei kunna að meta neitt sem ég geri. En gildir einu, ég þarf að segja eitt eða tvö orð og svo máttu deyja hvenær sem er, mín vegna. En ekki fyrr.\nÉg sé glitta í hnífinn aftur eitt augnablik.\nMaður ætti aldrei að kvarta yfir slæmri bernsku. Það eiga allir vondar minningar úr bernsku. Það þýðir ekkert að vola yfir því fram á elliár. Ég meina, andskotinn hafi það, þú áttir sjálf ekki sjö daga sæla í þinni sveit sem barn. Hélstu að ég vissi það ekki? Ha?\nÞegar ég kom til sögunnar í þínu lífi varstu samt ekkert barn lengur. Og þú hefðir átt að vita betur.\nÞú tókst mig frá pabba þegar ég var 5 ára. Af hverju? Af heift?\nAlla leið til Ameríku.\nSvo dröslaðist þú með mig strandanna á milli svo árum skiptir á meðan þú svafst hjá öllum þessum körlum. Karlar sem voru ekki alltaf góðir við mig.\nHún andvarpar. Minningarnar streyma yfir mig… sveipaðar áfengismóðu og ilmvatnslykt.\nÞegar ég var send til afa og ömmu 9 ára hafði ég aldrei farið í skóla. Mér var strítt. Lögð í einelti. Ég kunni ekki að lesa. Ég kunni varla að tala almennilega.\nEn ég er ekki heimsk! Ég spjara mig ef ég fæ séns. Ég náði hinum krökkunum. Ég lærði eins og ég gat. Ég eignaðist meira að segja vin. Í fyrsta skipti ævinnar leið mér pínu vel. Pældu í því. 10 ára og aldrei liðið vel. Og þá þurftir þú að sækja mig aftur.\nÉg átti skilið betri mömmu en þig.\nHélstu að ég gæti orðið eitthvað öðruvísi en ég varð. Hélstu að ég sem unglingur yrði til fyrirmyndar… með þig til fyrirmyndar. Hélstu að ég yrði edrú? Að ég myndi ekki dópa? Að ég gæti ekki lent í því rugli sem ég lenti í?\nÉg meina átti ég einhvern séns? Einhvern tíman?\nGast þú getið af þér eitthvað annað en vandræðabarn?\nSamt dirfðist þú að skilja mig eftir 15 ára. Eina. Í Norður Karólínu. Geturðu ímyndað þér hverslags helvíti það er fyrir barn. Ég hef sofið á bar. Ég hef sofið á götunni. Ég hef sofið á fyllibyttum. Ég hef sofið í ælupolli. En ég hef aldrei aldrei sofið á ástkæru heimili þar sem mamma kyssir mig þegar ég fer að sofa.\nÉg vil samt að þú vitir að ég elska Irmu. Þessi ógeðslegi pabbi hennar sem þú giftist má rotna í helvíti mín vegna en hún er systir mín og getur ekki gert að því að vera dóttir foreldra sinna. Ekki frekar en ég. Mér er alveg sama þótt hún fái allt. Ég veit að hún fær allt, býlið, landið, allar eignirnar, sem ég veit að eru orðnar margar. Mér er alveg sama.\nÞegar ég frétti að þú værir orðin mjög veik þá hikaði ég ekki þegar ég keypti mér flugmiða aftur vestur, hingað á fornar vondar slóðir. Það var ekki vegna þess að ég hefði minnsta áhuga á að komast í skítuga erfðaskránna þína. Frá þér vil ég bara eitt.\nÉg vil að þú vitir að ég hata þig.\nLjósið slokknar aftur. Ég heyri hurð skellt. Í tvo tíma get ég mig hvergi hrært. Ég get ekki ekki gert en legið máttlaus og hugsað. Á meðan kæmist hún upp á flugvöll og væri vísast kominn í næstu vél til Íslands þegar ég næði að hreyfa mig aftur.\nHún sagði að ég hafði aldrei elskað hana. Hvenær hafði hún einhvern tímann gert eitthvað til að eiga skilið að vera elskuð? Hún sagði vilja að ég vissi að hún hataði mig. Hvenær hafði hún ekki hatað mig? Hún hafði verið erfitt barn.\nÉg hafði ekki séð hana í 15 ár. Og ekki sýndi hún á sér andlitið í þetta skiptið heldur. Ég reyni að ímynda mér hvernig hún liti út núna en get það ekki. Eina sem var kunnuglegt var röddin. Íslenskan. Eins og andblær frá gömlu landi sem hafði aldrei gert mér neitt nema illt þar til ég flutti þaðan. Síðan taugin þangað. Síðasta hefndin.\nHún sagðist vita að ég myndi ekki arfleiða hana neinu. Þar hafði hún rétt fyrir sér. Það var ekkert hér sem á erindi til hennar. Ekkert.\nNema…\nÞegar ég dey verður enginn á heimilinu sem skilur íslensku. Ætli ég arfleiði ekki hana bara bókunum. Hún má hirða þær.",
    "url": "https://www.hugi.is/smasogur/greinar/536314/mjog-mjog-daud/",
    "url_id": "536314",
    "id": "5144645",
    "replies": [
        {
            "user": null,
            "user_id": null,
            "date": "2007-08-19 09:39:12",
            "id": "5158623",
            "reply_to_id": "5144645",
            "text": "Flott saga"
        },
        {
            "user": "SuperNinja",
            "user_id": "42484",
            "date": "2007-08-19 10:42:30",
            "id": "5158653",
            "reply_to_id": "5144645",
            "text": "úff….þetta er…já, hef ekki réttu orðin.\nVel gert."
        },
        {
            "user": "Devine",
            "user_id": "61655",
            "date": "2007-08-19 12:13:43",
            "id": "5158760",
            "reply_to_id": "5144645",
            "text": "vá."
        },
        {
            "user": "Grimsi92",
            "user_id": "37040",
            "date": "2007-08-19 12:51:19",
            "id": "5158839",
            "reply_to_id": "5144645",
            "text": "sko ég byrjaði að lesa söguna og fannst hún flott…en fór svo að horfa á sp…s.s flott saga hjá þér hef aldrei enst hjá neinum nema svona 5-6 línur en las heilan bunch þarna"
        },
        {
            "user": "ChocoboFan",
            "user_id": "60147",
            "date": "2007-08-19 13:31:27",
            "id": "5158924",
            "reply_to_id": "5144645",
            "text": "Fínasta saga hjá þér :]"
        },
        {
            "user": "chromosome",
            "user_id": "39511",
            "date": "2007-08-19 13:58:38",
            "id": "5158986",
            "reply_to_id": "5144645",
            "text": "Mjög skemmtileg lesning :)"
        },
        {
            "user": null,
            "user_id": null,
            "date": "2007-08-19 16:24:38",
            "id": "5159293",
            "reply_to_id": "5144645",
            "text": "Flott saga en var byrjuð að vera ponkupons langdregin í miðjunni en ég las hana samt alla :D"
        },
        {
            "user": "Forthright",
            "user_id": "63679",
            "date": "2007-08-19 17:28:42",
            "id": "5159427",
            "reply_to_id": "5144645",
            "text": "Vá góð saga."
        },
        {
            "user": "Sirja",
            "user_id": "32711",
            "date": "2007-08-20 10:56:08",
            "id": "5161187",
            "reply_to_id": "5144645",
            "text": "Nafnið stendur fyrir sínu. Maður tapar ekki á að lesa sögur eftir nologo ;P Mjög flott gert. Annars er þetta eitt það óþægilegasta sem ég hef lent í, þegar heilinn á manni vaknar en líkaminn er ennþá sofandi. Ég lendi stundum svo oft í þessu að ég er farin að kvíða fyrir því að fara að sofa. Tips: gerist oftast þegar það er heitt inni hjá manni eða þegar maður er að reyna að sofa meira en æskilegt er, semsagt maður er ekkert þreyttur lengur en nennir bara ekki framúr."
        },
        {
            "user": "Popcorn",
            "user_id": "8387",
            "date": "2007-10-26 21:06:02",
            "id": "5341328",
            "reply_to_id": "5144645",
            "text": "Vá sjitt, ef ég þekkti þig ekki hefði ég haldið að þú hefði gengið í gegnum þetta allt sjálfur.\nSoldið kaldranalegt í endann að mammam gefur ekkert eftir, þrátt fyrir alla lesninguna. En raunsætt engu\nað síður.\nGott stöff."
        }
    ]
}