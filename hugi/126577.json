{
    "forum_title": "Smásögur",
    "user": "mastermind",
    "user_id": "1840",
    "date": "2003-03-01 23:01:36",
    "title": "Asni, Asni, Asni og Asni",
    "text": "Asni, Asni, Asni og Asni\neftir\nÞórarinn Björn Sigurjónsson\nEinu sinni í hinni sólríku Mexikó voru fjórir asnar sem hétu Asni, Asni, Asni og Asni.  Eigandi\nþeirra var lítill, gamall og hrukkóttur karl sem elskaði engan eins og hann elskaði asnana sína.\nAsnarnir lifðu góðu lífi enda nutu þeir mikillar virðingar meðal hinna dýranna í þorpinu, vegna\nvíðfrægrar djúprar visku þeirra og bar Asni þar sérstaklega af.  Alltaf þegar hin dýrin í\nbyggðinni áttu við einhver vandamál að stríða komu þau til Asna eða einhverra hinna\nasnanna.  Vitringunum kom reyndar ekki alltaf vel saman sem var þó nokkur synd þar sem\nþeir voru allir, alltaf bundnir saman.  Þeir hnakkrifust oft um heimspeki og/eða pólitík,\ntrúarbrögð og leyndardóminn mikla: Hvað gerðist hjá slátraranum?  Þeir gátu leyst nær öll\nvandamál nema sín eigin.\nPedró, eigandi Asna, Asna, Asna og Asna, var talinn hálfgerður furðufugl í þorpinu.  Hann\nsást oft í hrókasamræðum við asnanna sína fjóra.  Enn furðulegra þótti kannski að svo virtist\nsem asnarnir tækju fullan þátt í .þeim samræðum.  Pedró var á sífelldu iði.  Eina skiptið sem\nhann sást sitjandi var þegar hann tók síðdegislúrinn sinn, þegar sólin var sem heitust.  Jafnvel\nþá var önnur stóratáin á karli á stöðugri hreyfingu.  Frekar þótti karl hugmyndasnauður og\nþóttu nafngiftir asnanna bera því vitni.  Þrátt fyrir þetta bar fólk virðingu fyrir Pedró gamla,\nenda næstelsti íbúi héraðsins.\nEinn dag bar svo til að Asni, Asni, Asni og Asni voru að rífast um hvað héldi skýjunum uppi.\nÞeir voru að venju allir bundnir saman. Skammt frá þeim sat Pedró upp við kaktusinn í\nbakgarðinum með barðastórann hattinn yfir andlitinu.  Þetta var merki um hinn daglega lúr.\nAsni sagði: “Asni, óttalegur asni getur þú verið asninn þinn!”,  og Asni svaraði um hæl: “Þú\ngetur sjálfur verið bölvaður asni, Asni.”  Þá sagði asni: “Hvað eruð þið að asnast, asnarnir\nykkar, Asni og Asni.”  Asna var nú nóg boðið og byrsti sig við Asna, Asna og Asna:\n“Voðalegir asnar eru þið allir saman, Asni, Asni og Asni.  Að rífast svona um ekki neitt eins og\nasnar!”\nSvona gekk þetta lengi dags, þar til asnana var tekið að svengja og lengja eftir því að Pedró\nfærði þeim síðdegissnæðinginn.  Veitti Asni hinn vitri því eftirtekt að stóra tá Perdós var\nóvenju kyrr að sjá.  Reyndar hreyfðist hún ekki neitt.  Ekki þurfti mikinn hugarstorm til að sjá\nað Pedró gamli var steindauður.  Nú var úr vöndu að ráða.  Garnirnar gauluðu heila sinfóníu\nog Asni, Asni, Asni og Asni hrinu hástöfum bæði af sorg og hungri.  Sjálfbjargarviðleitnin tók\nþó brátt til starfa og asnarnir fóru hver um sig að skima eftir einhverju ætilegu.  Þeim til mikilla\nvonbrigða var ekkert að sjá í bakgarði Pedrós nema hrúga af nýtíndum maískólfum í einu\ngarðhorninu og haugur af kartöflum uppi við húsvegginn.  Hvorugt jafnaðist á við hálminn sem\nsem Pedró var vanur að gefa þeim en allt er hey í harðindum.  Asni og Asni lögðu á stað í átt\nmaísnum en samtímis örkuðu Asni og Asni að kartöflu-haugnum.  Þá versnaði heldur betur í\nþví þar sem bæði voru utan seilingar.  Bandið sem hélt þeim saman var ekki nógu langt.  Þeir\nstreðuðu og þeir toguðu en ekkert gekk.  Þá sagði Asni hinn vitri:  “Nú er kominn tími á það að\nfunda, asnar.”  Asni, Asni, Asni og Asni hættu að toga og settust á rökstóla.  Asni tók til máls:\n“Asnar vorir:  Asni, Asni og Asni.  Vér þurfum tafarlaust að finna lausn á vorum vanda.  Hvort\néta asnar maísinn eða kartöflurnar?”  Asni gat ekki setið á sér og hrópaði:  “Ég, Asni, vill\nmaísinn!”  Asni leit eitruðu augnaráði á Asna og sagði:  “Asni, aðeins asnar vita ekki að\nkartöflurnar eru miklu hollari og næringarríkari en asnalegur maísinn.”  Asni var augljóslega\nekki hrifinn af svari Asna en áður en Asni náði að svara fyrir sig, greip Asni fram í og sagði:\n“En asnar vorir, af hverju éta asnar ekki bara bæði asnalegan maísinn og hollar lartöflurnar?”\nEftir þessi spakmæli kom stutt og frekar asnaleg þögn.  Síðan mælti Asni hinn vitri:  “Tillaga\nmín er sú, að við við skiptum fyrst bróðurlega á milli okkar kartöflunum og að þeim loknum\nétum vér maískólfana.” Asni varð fyrir svörum:  “Nú mælir þú sem sannur asni, Asni.  Þetta\nskulum við gjöra.” Hinir asnarnir tveir kinkuðu kolli til samþykkis og síðan lögðu þeir af stað\nallir sem einn í átt að kartöflunum.\nVarð þeim þetta til lífs.  Kartöflurnar og maísinn dugðu þeim sem næring þar til nágrannarnir\nfóru að undrast um hann Pedró gamla og mættu á vettvang.  Þar er svo önnur saga og ekki\njafn skemmtileg, að ekki leið á löngu þar til Asni, Asni, Asni og Asni uppgötvuðu leyndardóma\nslátrarans.\nEndi",
    "url": "https://www.hugi.is/smasogur/greinar/126577/asni-asni-asni-og-asni/",
    "url_id": "126577",
    "id": "943638",
    "replies": [
        {
            "user": "hvurslags",
            "user_id": "7875",
            "date": "2003-03-02 21:55:53",
            "id": "943639",
            "reply_to_id": "943638",
            "text": "Haha brilliant saga. Ég man eftir því að hafa séð teiknimyndasögu um fjóra asna bundna saman sem lentu í svipuðum atvikum. Sagan virðist enda vel, en gangur lífsins heldur áfram og asnarnir enduðu hjá slátraranum."
        },
        {
            "user": "grugli",
            "user_id": "9479",
            "date": "2003-03-02 22:11:30",
            "id": "943640",
            "reply_to_id": "943638",
            "text": "Þetta er hreinilega yndisleg saga."
        },
        {
            "user": "Arasaka",
            "user_id": "15059",
            "date": "2003-03-06 08:57:47",
            "id": "943641",
            "reply_to_id": "943638",
            "text": "haha! þetta er snilldarsaga! :) hehheehehe…. meira meira, oncore! ;)"
        }
    ]
}