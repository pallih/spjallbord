{
    "forum_title": "Ljóð",
    "user": "pardus",
    "user_id": "6631",
    "date": "2006-02-20 14:31:39",
    "title": "Rótgróið hatur í sundruðu hjarta",
    "text": "skýin myrkvast, loka augum\nog varpa sínum köldu hryggðartárum\ná illa klæddan mann\nsem grætur lágt af sínum sárum…\nsólin sofnar, hnígur niður\nog varpar sínum gyllta rökkurroða\ná blóði þakinn mann\nsem trú og friðsemd vildi boða…\ntunglið vaknar, horfir yfir\nog varpar sinni frosnu silfurskímu\ná yfirgefinn mann\nsem missti allt úr lífi sínu…\n…\nlítil í eðjunni liggja þau kyrr\nbörnin sem brostu og elskuðu hann\nupp vaknar hatur á vestri sem fyrr\nþví það hefur eyðilagt saklausan mann…\n…\nmeð ekka í hálsi\nskjálfta í fótum\nog minningar í huga frá þeirra litla kofa\nber maðurinn fátæki líkin heim…\nmeð byssu í slíðri\nsprengju í höndum\nog vissu í huga hvar hinir saknæmu sofa\nætlar hann að ná sér niður á þeim…\n-Danni, 14. febrúar 2005-",
    "url": "https://www.hugi.is/ljod/greinar/379185/rotgroid-hatur-i-sundrudu-hjarta/",
    "url_id": "379185",
    "id": "3115679",
    "replies": []
}