{
    "forum_title": "Golf",
    "user": "RockyB",
    "user_id": "31426",
    "date": "2003-09-02 15:10:47",
    "title": "Adam Scott",
    "text": "Ástralski kylfingurinn Adam Scott sigraði í PGA-mótinu sem lauk í Boston í Massachusetts í Bandaríkjunum í nótt. Hann lék lokahringinn á 66 höggum, eða 5 höggum undir pari. Hann lauk leik á samtals 264 höggum, eða 20 höggum undir pari, og hafði fjögurra högga forskot á Rocco Madiate, sem varð annar. Íslandsvinurinn Justin Rose varð þriðji.\nÞetta var fyrsti sigur Scotts, sem er aðeins 23 ára, á PGA-mótaröðinni. Hann lék frábærlega í mótinu og var með forystu frá öðrum hring er hann lék á 62 höggum og setti vallarmet. Fyrsta hringinn lék hann á 69, síðan kom 62, þá 67 og loks 66 högg lokadaginn. Hann fékk 72 milljónir íslenskra króna í verðlaunafé.\nJustin Rose náði þriðja sæti með því að fá fugl á tveimur síðustu holunum í gær og kom inn á 67 höggum. Vijay Singh lék einnig vel í gær, eða 66 höggum, og komst við það upp í fjórða sæti.\nTiger Woods átti aldrei möguleika á sigri í mótinu þrátt fyrir að hann hafi leikið vel og spilaði í gær á 67 höggum. Hann endaði í sjöunda sæti á samtals 11 höggum undir pari. Næsta mót sem hann tekur þátt í verður 2. október á American Express meistaramótinu, sem hann vann í fyrra þegar það var haldið á Írlandi.\nkv. Ripp                                  Tekið af www.mbl.is",
    "url": "https://www.hugi.is/golf/greinar/163924/adam-scott/",
    "url_id": "163924",
    "id": "1250516",
    "replies": []
}