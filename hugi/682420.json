{
    "forum_title": "Ljóð",
    "user": "pardus",
    "user_id": "6631",
    "date": "2009-12-06 18:00:45",
    "title": "Ó von, mín von",
    "text": "horfi\ná bílana sem tæta upp malbikið\nstari\ná manneskjurnar berjast mót vindinum\nglápi\ná kumbaldana sem við eitt sinn reistum\nog þrái\nað allt muni hrynja, eyðast og hverfa…\nlíkt og úrhellið sem þekur þessa dimmu borg\nstreyma tárin innar og lita hjarta mitt grátt…\nlíkt og vindurinn sem skekur þessa köldu borg\nfeykist sálin mín til uns hún flýgur alltof lágt…\nhatast\nvið peningana sem lita okkar líf\npissa\ná skýjahallirnar sem vonir skópu\nsparka\ní þá spegilmynd sem ég er nú orðinn\nog vona\nað hún muni visna, deyja og hverfa…\nlíkt og sólsetrið sem gyllir þessa litlu borg\nhverfa vonir mínar hratt og augun litast rauð…\nlíkt og næturnar sem kæla þessa daufu borg\nkælir hugur minn hjartað uns sálin mín er dauð…\nefast\num tilvist þess guðs sem launar erfitt líf\ntrúi\ná svartnættið sem róar lúnar taugar\ndreymi\num lífið sem var mér bæði kært og gott\nog vona\nað það muni koma, dvelja og verða…\nlíkt og óveðrið sem þreytir þessa lúnu borg\nhefur lífið mitt sorfið för í mína hvarma…\nen líkt og þegar lognið róar þessa sterku borg\nfinn ég vonandi aftur hamingju og varma…\nog þegar vonin,\nheit og mjúk,\nyljar minni veiku borg,\nvil ég einnig falla kaldur,\ndjúpt í hennar arma…\n-Danni pardus-",
    "url": "https://www.hugi.is/ljod/greinar/682420/o-von-min-von/",
    "url_id": "682420",
    "id": "6984028",
    "replies": [
        {
            "user": null,
            "user_id": null,
            "date": "2009-12-07 14:00:32",
            "id": "6987556",
            "reply_to_id": "6984028",
            "text": "Flott ^^"
        },
        {
            "user": "smeppi",
            "user_id": "717",
            "date": "2009-12-07 19:53:53",
            "id": "6988111",
            "reply_to_id": "6984028",
            "text": "Þetta er nú bara helvíti flott.\nHugsa samt að þú hefðir gott af því að flytja út á land :"
        },
        {
            "user": "Engifer",
            "user_id": "77368",
            "date": "2009-12-07 20:49:27",
            "id": "6988221",
            "reply_to_id": "6984028",
            "text": "Virkilega áhrifamikið en ég er sammála því að þú ættir kannski að íhuga að taka þér frí og fara út á land ;)"
        },
        {
            "user": "pardus",
            "user_id": "6631",
            "date": "2009-12-08 17:03:05",
            "id": "6989429",
            "reply_to_id": "6988221",
            "text": "Hehehe… samið þegar það var þungbúið yfir Reykjavík fyrir nokkru síðan og ég frekar down. Þykir of vænt um þessa borg til að flytja héðan, að minnsta kosti í bráð."
        },
        {
            "user": "Engifer",
            "user_id": "77368",
            "date": "2009-12-08 21:07:10",
            "id": "6989891",
            "reply_to_id": "6989429",
            "text": "Já, Reykjavík getur verið alveg yndisleg stundum en svo koma dagar sem maður vill bara brenna hana."
        },
        {
            "user": "nony",
            "user_id": "37890",
            "date": "2009-12-13 12:28:31",
            "id": "6996166",
            "reply_to_id": "6984028",
            "text": "umm,jå alveg sammåla..fardu bara uti sveit og horfdu å beljurnar småstund:)"
        }
    ]
}