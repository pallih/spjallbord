{
    "forum_title": "Ljóð",
    "user": "zorglubb",
    "user_id": "347",
    "date": "2006-01-31 02:06:04",
    "title": "Úr einræðum Starkaðar, Eftir Einar Benediktsson",
    "text": "Mér fannst það góð leið að setja inn þennan texta sem er notaður að örlitlu leyti í banner ljóðaáhugamálsins ef fólk hefur ekki tekið eftir honum.\nLjóst var af morgni og lifnað í grein.\nFrá langri nótt gekk ég mannauð stræti.\nVið torgið ég sá einn tötrasvein.\nÉg tók upp verð, - hann brá að sér fæti.\nLandhlaupi var hann og lá upp við stein.\nHann leit á mig snöggt. - Ég ber það í minni.\nEinn geisli braust fram, og gullið skein,\ngnótt í hans hönd, en aska í minni.\nÞað smáa er stórt í harmanna heim, -\nhöpp og slys bera dularlíki, -\nog aldrei er sama sinnið hjá tveim,\nþótt sama glysi þeir báðir flíki. -\nEn mundu, þótt veröld sé hjartahörð,\nþótt hrokinn sigri og rétturinn víki,\nbölið, sem aldrei fékk uppreisn á jörð,\nvar auðlegð á vöxtum í guðanna ríki.\nEitt bros getur dimmu í dagsljós breytt,\nsem dropi breytir veig heillar skálar.\nÞel getur snúist við atorð eitt.\nAðgát skal höfð í nærveru sálar.\nSvo oft leyndist strengur í brjósti,sem brast\nvið biturt andsvar, gefið án saka.\nHve iðrar margt líf eitt augnakast,\nsem aldrei verður tekið til baka.\nEin hreyfing, eitt orð, - og á örskots-stund\nörlaga vorra grunn vér leggjum\ná óvæntum, hverfulum farandfund,\nvið flim og kerskni, hjá hlustandi veggjum.\nHvað vitum vér menn? Eitt vermandi ljóð,\nein veig ber vort líf undir tæmdum dreggjum.\n- hvað vill sá sem ræður? Voldug og hljóð\nreis verkmanna sól yfir múranna eggjum.",
    "url": "https://www.hugi.is/ljod/pistlar/373418/ur-einraedum-starkadar-eftir-einar-benediktsson/",
    "url_id": "373418",
    "id": "3040144",
    "replies": []
}