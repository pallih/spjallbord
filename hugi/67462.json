{
    "forum_title": "Deiglan",
    "user": "ritter",
    "user_id": "7998",
    "date": "2002-03-06 21:07:09",
    "title": "Móðurmálskennsla fyrir útlendinga aflögð í Danmörk",
    "text": "Móðurmálskennsla fyrir útlendinga aflögð í Danmörku\nwww.framfarir.net\nDanska ríkisstjórnin hyggst fella niður alla móðurmálskennslu fyrir útlendinga í ríkisreknum grunnskólum landsins. Er þetta m.a. liður í viðleitni ríkisstjórnarinnar til að minnka gífurlegan kostnað ríkisins af innflytjendamálum.\nEin aðalástæða þessa er ennfremur, að sögn talsmanns ríkisstjórnarflokksins Venstre Gitte Lillelund Bech, sú reynsla Dana að móðurmálskennsla útlendinga dragi verulega úr líkunum á því að þeir aðlagist dönsku þjóðfélagi. Aðgerðir ríkisstjórnarinnar muni verða til þess að auka til muna líkurnar á aðlögun þeirra. Jafnaðarmenn hafa gagnrýnt þessa ákvörðun ríkisstjórnarinnar á þeim forsendum að þær muni leiða til þess að múslimsk ungmenni sæki frekar í múslimska einkaskóla og svokallaða kóran-skóla.\nRíkisstjórnin hyggst einmitt auka mjög eftirlit með slíkum múslimskum einkaskólum og kóran-skólum í Danmörku. Er ekki síst gripið til þeirra aðgerða vegna fjölda ábendinga um að í þessum skólum sé kynt undir trúarlegum öfgum meðal ungra múslima auk þess sem rekinn sé þar áróður gegn dönsku þjóðfélagi og lýðræðinu í landinu. Ríkisstjórnin hefur þó ákveðið að láta ekki undan þeim þrýstingi ýmissa aðila í Danmörku að banna skóla múslima.\nUm þær aðgerðir ríkisstjórnarinnar, að auka eftirlit með skólum múslima, er víðtæk samstaða í danska þjóðþinginu og eru þær m.a. studdar af Jafnaðarmannaflokknum. Talsmaður flokksins í menntamálum, Frank Jensen fyrrverandi dómsmálaráðherra, sagði í viðtali við Jótlandspóstinn að vald menntamálaráðuneytinsins til eftirlits með skólum múslima yrði aukið verulega og að með eftirlitinu yrði reynt að tryggja að þeir störfuðu í samræmi við grundvallarreglur dansks þjóðfélags. Ennfremur yrði séð til þess að skólar múslima bæru mun meiri ábyrgð en hingað til á því að múslimar aðlöguðust dönsku þjóðfélagi.\nHeimild:\nJótlandspósturinn 26. janúar 2002 - www.jp.dk\n(Greinin er samnin upp úr þeim upplýsingum sem fram koma í fyrrnefndri frétt í Jótlandspóstinum.  Allar þær upplýsingar sem fram koma í greininni koma úr umræddri frétt.)\nHjörtur J.",
    "url": "https://www.hugi.is/deiglan/greinar/67462/modurmalskennsla-fyrir-utlendinga-aflogd-i-danmork/",
    "url_id": "67462",
    "id": "462977",
    "replies": [
        {
            "user": "motspyrna",
            "user_id": "3160",
            "date": "2002-03-06 22:23:54",
            "id": "462978",
            "reply_to_id": "462977",
            "text": "ég hef ekkert um málið að segja !"
        },
        {
            "user": "xark",
            "user_id": "1706",
            "date": "2002-03-06 22:31:19",
            "id": "462979",
            "reply_to_id": "462978",
            "text": "hehe af hverju varstu þá að svara :)"
        },
        {
            "user": "Steinia",
            "user_id": "2047",
            "date": "2002-03-06 23:08:32",
            "id": "462980",
            "reply_to_id": "462979",
            "text": "Þórleifur, þitt álit var jafn tilgangslaust og hans :)\nAllavega þá er ég sammála þeim þarna í Dannmörku með að auka eftirlit með þessum múslimsku skólum, og reyna að stöðva það að þeir sem þar kenna séu að dreyfa einhverjum áróðri gegn dösnku samfélagi. En eitt verður að taka tillit tils, án þess þó að ég viti það fyrir víst, þá gæti það alveg verið að það hafi verið einn eða tveir skólar af mörgum sem hafa verið með neikvæða gagnrýni og þá hefur komið vont orðspor á alla þessa skóla.\nMeð móðurmálskennsluna finnst mér að það ætti að gefa öllum smá séns fyrst og ef þeir sýna vilja til að læra dönskuna þá á auðvitað að létta þeim þá byrgði. Ef ég man nefnilega rétt þá eru meira en 70% jafnvel 80% þeirra sem sækja þessa móðurmálsskóla sem hætta eða falla.\nAnnars hef ég ekki kynnt mér málið alveg til fullnustu þannig að mitt svar er kanski eitthvað “götótt”"
        },
        {
            "user": "ritter",
            "user_id": "7998",
            "date": "2002-03-07 03:47:37",
            "id": "462981",
            "reply_to_id": "462980",
            "text": "Sæll,\nHmmm… danska stjórnin er ekki að hætta að fjármagna kennslu fyrir útlendinga í dönsku heldur í móðurmálum útlendinganna.  Getur verið að þú hafir verið að misskilja það eða…?\nKv.\nHjörtu"
        },
        {
            "user": "Steinia",
            "user_id": "2047",
            "date": "2002-03-07 08:17:36",
            "id": "462982",
            "reply_to_id": "462981",
            "text": "Já já ég hef misskilið þetta. Og þegar þú segir þetta þá get ég verið alveg sammála þeim þarna í Dannmörku með að hætta því.\nSorry misskilninginn."
        },
        {
            "user": "ritter",
            "user_id": "7998",
            "date": "2002-03-07 14:32:43",
            "id": "462983",
            "reply_to_id": "462982",
            "text": "Sæll,\nAllt í góðu, annað eins gerist nú :)\nKv.\nHjörtu"
        },
        {
            "user": "terrordisco",
            "user_id": "5531",
            "date": "2002-03-07 08:19:55",
            "id": "462984",
            "reply_to_id": "462981",
            "text": "Eina ástæðan fyrir því að ég kunni einhverja íslensku þegar ég flutti aftur heim til íslands var að hún var kennd í sænskum grunnskóla.\nÉg skil ekki alveg hversvegna þú ert að þýða þessa grein.\nHefur þú svona miklar áhyggjur af því að íslensk börn fái ekki næga kennslu í dönskum grunnskólum?\nEða á ég að lesa milli línana að múslimar séu vondir og við eigum að loka landamærum okkar?\nEf svarið er hvorugt, segðu mér endilega hvað þú ert að meina með þessarri greinarbirtingu."
        },
        {
            "user": "china",
            "user_id": "8023",
            "date": "2002-03-07 09:14:13",
            "id": "462985",
            "reply_to_id": "462984",
            "text": "múslimar :)\nþú kemur á óvart."
        },
        {
            "user": "nickel",
            "user_id": "5745",
            "date": "2002-03-07 10:19:17",
            "id": "462986",
            "reply_to_id": "462984",
            "text": "“Hefur þú svona miklar áhyggjur af því að íslensk börn fái ekki næga kennslu í dönskum grunnskólum?”\nÞað er einmitt málið, eða þannig.  Íslensk börn í Danmörku eiga, samkvæmt þessu, einmitt ekki að læra íslensku í ríkisreknum dönskum grunnskólum, heldur dönsku.  Vilji foreldrar að börnin kunni íslensku þá er það á þeirra ábyrgð að viðhalda því, annað hvort með því að kenna íslensku sjálf eða fá einkakennara.  Þannig er það ekki lengur á ábyrgð ríkisins að kenna móðurmál, heldur foreldranna.\nNú er bara að bíða og vona að sama fari að gilda um kristinfræðslu, a.m.k. hér á Íslandi."
        },
        {
            "user": "nickel",
            "user_id": "5745",
            "date": "2002-03-07 10:36:33",
            "id": "462987",
            "reply_to_id": "462986",
            "text": "Ég átti heima í Danmörku í nokkur ár og var í íslensku kennslu einu sinni í viku. Ég lærði mjög lítið af því og þetta var alveg hundleiðinlegt og ef ég ætti heima þarna núna, þá hefði ég fagnað því að þessu væri hætt.\n2 tímar á viku í íslensku kennslu er alls ekki nóg og danska ríkið getur notað peninganna í eitthvað betra"
        },
        {
            "user": "ritter",
            "user_id": "7998",
            "date": "2002-03-07 14:43:41",
            "id": "462988",
            "reply_to_id": "462986",
            "text": "Sæll,\nEinmitt.  Það er ekki skylda viðkomandi þjóðfélags að kenna íbúum sínum móðurmál þeirra heldur opinbert tungumál ríkisins, þ.e. almennt tæki íbúanna til að hafa samskipti sín á milli.\nKv.\nHjörtu"
        },
        {
            "user": "ritter",
            "user_id": "7998",
            "date": "2002-03-07 17:17:12",
            "id": "462989",
            "reply_to_id": "462988",
            "text": "Sæl öll,\nViðbót: Ríki geta bara ekki verið að eltast við það að standa straum af kostnaði vegna móðurmálskennslu hvers einasta íbúa landsins með tilheyrandi sérkennslu og aukakostnaði.  Það þýddi að í framtíðinni væri stór hluti skólafólks í einhvers konar sérkennslu.  Við sem getum ekki einu sinni sinnt sérkennsl almennilega fyrir seinþroska börn o.s.frv.\nKv.\nHjörtu"
        },
        {
            "user": "ritter",
            "user_id": "7998",
            "date": "2002-03-07 14:34:09",
            "id": "462990",
            "reply_to_id": "462984",
            "text": "Sæll,\nMeiningin er einföld: Við eigum að læra af reynslu nágrannaþjóða okkar í þessum málum sem og öðrum.\nKv.\nHjörtu"
        },
        {
            "user": "Pipppi",
            "user_id": "14619",
            "date": "2002-03-06 23:55:41",
            "id": "462991",
            "reply_to_id": "462977",
            "text": "Móðurmálskennsla fyrir útlendinga er með því vitlausasta sem hægt er að taka sér fyrir hendur hugsa ég. Dáldið eins og að kenna heimilishundi að bíta."
        },
        {
            "user": "Titan",
            "user_id": "7585",
            "date": "2002-03-07 09:31:17",
            "id": "462992",
            "reply_to_id": "462977",
            "text": "sé ekkert af þessu"
        },
        {
            "user": "thew",
            "user_id": "6650",
            "date": "2002-03-07 11:44:21",
            "id": "462993",
            "reply_to_id": "462977",
            "text": "Er hún stunduð hér á landi?  Kostuð af ríkinu?\nMatti Á."
        },
        {
            "user": "Titta",
            "user_id": "12672",
            "date": "2002-03-07 11:55:32",
            "id": "462994",
            "reply_to_id": "462977",
            "text": "Þú gleymir samt að minnast á að þetta hefur vakið mikil mótmæli í Danmörku.\nTalmeinafræðingar, sálfræðingar, uppeldisfræðingar, kennarar … eru mikið á móti þessu.\nÞað er ekki rétt að ástæðan sé að reynslan hafi veirð slæm. Ástæðan er sú að það er verið að spara í skólakerfinu!\nÞað eru miklu fleiri útlendingar í Danmörku heldur en bókstafstrúaðir múslimar, svo að ég get ekki alveg skilið samhengið í þessari grein. Af hverju þarftu að blanda bókstafstrúuðum múslimum inn í þetta?\nBókstafstrúaðir múslimar er svo lítill hluti af múslimum í Danmörku. En það er rétt að það hafa verið uppi ýmsar efasemdir varðandi skólana þeirra, en það hefur ekkert með móðurmálskennslu í ríkisreknu skólunum í danmörku að gera.\nEins og ég segi þá er þetta sparnaðaraðgerð. Danir eru ekki þeir klókustu þegar kemur að því að spara í grunnskólakerfinu. Þeir skáru niður dönskukennslu almennt fyrir nokkrum árum síðar og þeir eru að súpa seyðið af því núna, þar sem t.d. stór hluti nýmenntaðra dönskukennara eru með stafsetningarkunnáttu á við 8 ára börn.\nÞað er margsannað að móðurmálskennsla er mikilvæg fyrir börn sem eru tvítyngd. Ég er sjálf með kennararéttindi í erlendum tungumálum, hef búið erlendis í mörg ár og hef kynnt mér stöðu tvítyngdra barna mikið."
        },
        {
            "user": "ritter",
            "user_id": "7998",
            "date": "2002-03-07 14:41:02",
            "id": "462995",
            "reply_to_id": "462994",
            "text": "Sæl Titta,\nÉg er ekki að gleyma neinu.  Ef einhver er að gleyma einhverju er það Jótlandspósturinn enda er þetta frá þeim komið.\nÍ þessari frétt Jótlandspóstsins var sagt að reynsla Dana væri sú að þetta drægi úr aðlögun innflytjenda.  Sel það ekki dýrara en ég keypti það.\nÉg er ekki að blanda neinum inn í þetta.  Þetta er bara þýðing á frétt út Jótlandspóstinum einsog ég hélt að komið hefði skýrt fram.  Efnistökin eru því þeirra en ekki mín.  Ef þú ert ósátt við þau bendi ég þér á að tala við þá.\nÉg hef hins vegar ekki orðið var við það að \"… margsannað [sé] að móðurmálskennsla sé mikilvæg fyrir börn sem eru tvítyngd.\"\nKv.\nHjörtu"
        },
        {
            "user": "Titta",
            "user_id": "12672",
            "date": "2002-03-07 23:20:19",
            "id": "462996",
            "reply_to_id": "462995",
            "text": "En er ekki samt allt í lagi að kynna sér málin aðeins áður en maður lætur þau frá sér?\nEr fyrirsögnin þeirra? Ef hún er þín, af hverju er þá ekki spurningarmerki?\nÞú hefur ekki orðið var að notagildi móðurmálskennslu fyrir tvítyngd börn sé mikilvæg því að þú hefur einfaldlega ekki kynnt þér það. Þín rök síðast þegar þetta mál var uppi hér á Huga voru að kennsla væri peningasóun ekki satt? Þú hefur greinilega ekkert lesið þér nánar um þetta síðan þá, þannig að ég hef litlu við að bæta að þessu sinni."
        },
        {
            "user": "ritter",
            "user_id": "7998",
            "date": "2002-03-08 01:18:06",
            "id": "462997",
            "reply_to_id": "462996",
            "text": "Sæl,\nÉg hef kynnt mér þessi mál ágætlega.  Ég veit núna um þessi mótmæli, en skv. fréttum Jótlandspóstsins var ekki að skilja að þau væru neitt umtalsverð.  Auk þess sýna skoðanakannanir að um 70% íbúa Danmerkur styðji aðgerðir ríkisstjórnarinnar í innflytjendamálum.\nHvað með fyrirsögnina?  Hvað er að henni?\nTakk fyrir að fullyrða um það hvað ég hef kynnt mér og hvað ekki.  Ef þú heldur að mín rök síðast hafi verið að þetta væri peningasóun þá lastu ekki mikið það sem ég hafði fram að færa.  Það er enginn að segja að það sé ekki í lagi að börnum sé kennt móðurmál þeirra, það hefur bara ekki verið sýnt fram á að réttlætanlegt sé að ríkið fjármagni þá móðurmálskennslu.\nKv.\nHjörtu"
        },
        {
            "user": "Titta",
            "user_id": "12672",
            "date": "2002-03-08 08:54:03",
            "id": "462998",
            "reply_to_id": "462997",
            "text": "Það að 70% íbúa Danmerkur styðji aðgerðir rískisstjórnarinnar í innflytjendamálunum hefur nákvæmlega ekkert með móðurmálskennsluna að gera. Það eru ekki bara innflytjendur sem njóta góðs af henni. Svo endilega ekki blanda þessum tveimur hlutum saman.\nÞú vissir af mómælunum, en ákvaðst að láta vera að minnast á þau!\nÞú skrifaðir sjálfur að börnum gagnaðist ekki kennslan og í staðinn ætti að láta þau læra meiri íslensku/dönsku eða það ríkismál sem við átti. Skólarnir eru ríkisreknir, og ef ríkið vill mennta börnin vel þá verður að taka tillit til minnihlutahópa líka. Það er kannski ekki líkamleg eða andleg fötlun að vera tvítyngdur en það kemur oft niður á félagslegu hliðinni þegar barnið hefur ekki nægilegt sjálfstraust vegna þess að það er óöruggt á báðum tungumálunum. Ríkið fjármagnar skólasálfræðinga til að aðstoða og hjálpa þeim börnum sem einhverra hluta ekki falla inn í “kerfið”, og það er nokkuð víst að þeim stöðugildum yrði að fjölga ef móðurmálskennslan yrði lögð niður.\nEr fyrirsögnin frá Jyllandsposten? Þar sem þú segir að greinin sé aðeins um innihald Jyllandsposten þá væri nú gaman að vita hvort fyrirsögnin sé þín eða þeirra."
        },
        {
            "user": "ritter",
            "user_id": "7998",
            "date": "2002-03-20 20:59:38",
            "id": "462999",
            "reply_to_id": "462998",
            "text": "Sæl,\n“Það að 70% íbúa Danmerkur styðji aðgerðir rískisstjórnarinnar í innflytjendamálunum hefur nákvæmlega ekkert með móðurmálskennsluna að gera. Það eru ekki bara innflytjendur sem njóta góðs af henni. Svo endilega ekki blanda þessum tveimur hlutum saman.”\nÞetta hlýtur bara að koma málinu að öllu leyti við, eða búa Danir kannski ekki í lýðræðisþjóðfélagi?  Þeir hljóta að ráða því hvort þeir vilji verja skattfé sínu í móðurmálskennslu fyrir útlendinga eða ekki.  Eða gildir lýðræðið kannski bara þegar það hentar ákveðnum aðilum en annars ekki?  Vona ekki…\nHverjir njóta góðs af móðurmálskennslunni aðrir en innflytjendur?  Þá meina ég svo góðs að það réttlæti að hið opinbera greiði fyrir það.\n“Þú vissir af mómælunum, en ákvaðst að láta vera að minnast á þau!”\nÉg vissi um þau töluverðu eftir að ég skrifaði þessa grein já.  Annars ber mér engin skylda mér vitanlega að segja frá málum frá öllum hliðum heldur bara þeim sem ég kýs svo framarlega að þær séu sannleikanum samkvæmt og það gildir um það sem ég hef skrifað.\n“Þú skrifaðir sjálfur að börnum gagnaðist ekki kennslan og í staðinn ætti að láta þau læra meiri íslensku/dönsku eða það ríkismál sem við átti. Skólarnir eru ríkisreknir, og ef ríkið vill mennta börnin vel þá verður að taka tillit til minnihlutahópa líka.”\nÉg sagði ekki að börnin hefðu ekki gott af því heldur að það væri einfaldlega ekki réttlætanlegt að hið opinbera borgaði brúsann.  Ef fólk vill viðhalda móðurmáli sínu getur það borgað fyrir það sjálft eins og fólk borgar fyrir íþróttaiðkun eða tónlistarmenntun barna sinna ef það vill að börn sín læri slíkt.\n“Það er kannski ekki líkamleg eða andleg fötlun að vera tvítyngdur en það kemur oft niður á félagslegu hliðinni þegar barnið hefur ekki nægilegt sjálfstraust vegna þess að það er óöruggt á báðum tungumálunum.”\nÞað getur örugglega líka orðið gott félagslega fyrir barn að æfa íþróttir og eignast þannig vini auk þess að hafa eitthvað að gera.  Á ríkið að borga fyrir það líka?  Hvar eru mörkin?  Mörkin eru þau að ríkið á að greiða fyrir kennslu í ríkistungunni vegna þess að skylda ríkisins er að tryggja að þegnar þess geti tekið með eðlilegum hætti í þjóðfélaginu eins og því verður við komið.\n“Ríkið fjármagnar skólasálfræðinga til að aðstoða og hjálpa þeim börnum sem einhverra hluta ekki falla inn í ”kerfið“, og það er nokkuð víst að þeim stöðugildum yrði að fjölga ef móðurmálskennslan yrði lögð niður.”\nÞó það þyrftir að vera einn skólasálfræðingur í hverjum skóla eða jafnvel tveir þá myndi það seint slá út þann fjölda kennara sem þyrftu að vera í skólum landsins til að kenna öll þau móðurmál útlendingar hér á landi tala.  Það yrðu kannski minnst 5 slíkir sérkennarar í hverjum skóla og kannski hver með örfá börn.  Mér skilst t.d. að yfir 30 tungumál séu töluð á Vestfjörðum í dag.  Hvernig verður þetta eftir einhver ár?  Og hvar á að fá peninginn í þetta?  Við virðumst varla geta veitt t.d. þeim fötluðu börnum í skólum landsins þá sérkennslu sem þau þurfa.\nFyrirsögnin er mín minnir mig en efni hennar er a.m.k. sótt í umræddar greinar.\nKv.\nHjörtur J."
        },
        {
            "user": "Pipppi",
            "user_id": "14619",
            "date": "2002-03-07 14:59:16",
            "id": "463000",
            "reply_to_id": "462994",
            "text": "“Það er margsannað að móðurmálskennsla er mikilvæg fyrir börn sem eru tvítyngd.”\nNú er ég ögn forvitinn. Hvað táknar “mikilvæg” í þessari setningu? Hvernig er það gagnlegt að kenna börnum innflytjenda móðurmál sitt þegar ætti að einbeita sér að því að kenna þeim málið sem talað er í landinum sem þau eru hafa flutt til?"
        },
        {
            "user": "Titta",
            "user_id": "12672",
            "date": "2002-03-07 23:15:57",
            "id": "463001",
            "reply_to_id": "463000",
            "text": "Það skiptir miklu máli fyrir börn að hafa góða kunnáttu í móðurmáli sínu. Ef sú kunnátta er ekki góð mun barnið eiga erfiðara með að læra önnur tungumál.\nMóðurmálið er grunnurinn og á honum er önnur tungumálakunnátta byggð. Það er jú ástæða fyrir því að enska er ekki kennt í 1. bekk. Börn eru ekki komin með nægilega þekkingu á móðurmálinu til að bæta öðru við."
        },
        {
            "user": null,
            "user_id": null,
            "date": "2002-03-09 00:37:55",
            "id": "463002",
            "reply_to_id": "462977",
            "text": "Er Hitler formaður þessa flokks í Danmörku?\nSvona byrjaði nasisminn í Þýskalandi, hann byrjaði á mismunun á fólki."
        },
        {
            "user": null,
            "user_id": null,
            "date": "2002-03-09 14:45:11",
            "id": "463003",
            "reply_to_id": "463002",
            "text": "Augljóslega er Hitler ekki formaður þessa flokks, hann er annaðhvort löngu dauður eða afgamall og varla fær um að tala stakt orð í dönsku.\nEn hvaða mismunun ertu að tala um?  Hvernig í ósköpunum er það mismunun að barn Íslendinga í Danmörku læri dönsku - eins og önnur dönsk börn - í skóla, og fái ekki einhverja aukakennslu í móðurmáli foreldranna?"
        },
        {
            "user": null,
            "user_id": null,
            "date": "2002-03-09 17:14:29",
            "id": "463004",
            "reply_to_id": "463003",
            "text": "Börnin eiga rétt á að læra bæði málin af því að þau hafa alltaf fengið það og það er mismunun að banna þeim það. Þetta er eins og að banna börnum hér að læra bæði dönsku og ensku! Börnin fá þessa kennslu í mörgum löndum en ekki danmörku út af þessum bölvuðu nýnasistum sem eru alltaf að gera meir og meira til að mismuna innflytjendum. Þeir mega t.d. ekki lengur sameina fjölskyldur sínar eins og þeir mega annars staðar."
        },
        {
            "user": null,
            "user_id": null,
            "date": "2002-03-09 17:50:47",
            "id": "463005",
            "reply_to_id": "463004",
            "text": "Að börnin skuli alltaf hafa fengið að læra bæði dönsku og móðurmál foreldranna gefur þeim engan sérstakan rétt til að halda áfram að læra þau.  Það er heldur ekkert verið að tala um að það skuli hreint og beint banna kennslu þessarri mála - það er aðeins verið að spara smá pening í menntakerfinu, og hætta að kenna móðurmál foreldranna í ríkisreknum grunnskólum.  Foreldrunum er eftir sem áður frjálst að senda börn sína í einkaskóla eða ráða kennara heim til að halda kennsluni áfram.\nÉg veit ósköp vel að þetta sé ekki það sama og að börn hér á landi sé “bannað” að læra dönsku eða ensku enda sagði ég ekkert í þá átt.\nÞar að auki er alls ekki um neinn rasisma, og þaðan af síður um neins konar ný-nasisma að ræða.  Í fyrsta lagi, þá kemur þetta við alla, hvort sem er þeldökkt fólk frá Simbabve eða náhvítt fólk frá Íslandi.  Í öðru lagi, þá fá börn Færeyinga og Grænlendinga að ræða sín móðurmál eftir sem áður."
        },
        {
            "user": null,
            "user_id": null,
            "date": "2002-03-10 13:41:36",
            "id": "463006",
            "reply_to_id": "463005",
            "text": "Auðvitað ætlaði ég að segja, að Færeyingar og Grænlendingar myndu áfram læra sín móðurmál áfram, jafnvel þegar foreldrar þeirra búa á “meginlandinu”."
        },
        {
            "user": null,
            "user_id": null,
            "date": "2002-03-10 15:56:16",
            "id": "463007",
            "reply_to_id": "463005",
            "text": "En dönsk börn fá samt að læra bæði dönsku og ensku. Það er ekki sanngjarnt að hin börnin fái ekki að læra sitt móðurmál og dönsku. Flestum innflytjendum er mismunað í danmörku og af því eru margir atvinnulausir eins og ég las í mogganum og af því geta þeir ekki keypt svona kennslu af því þeir eiga svo litla peninga."
        },
        {
            "user": null,
            "user_id": null,
            "date": "2002-03-10 16:11:11",
            "id": "463008",
            "reply_to_id": "463007",
            "text": "Nei sko, börn innflytjenda læra auðvitað ensku líka, eftir því sem námsskrá segir til um.  En með því að þau eru Danir (eða eiga a.m.k. að heita Danir, með danskt ríkisfang og allt það), þá er litið svo á, að það sé verið að mismuna dönskum börnum, sem læra aðeins eitt mál (dönsku), á meðan að börn innflytjenda læra tvö (dönsku og móðurmál (foreldra)).  Síðan fara nemendur að læra ensku, þá læra börn Dana tvö mál, á meðan að börn innflytjenda læra þrjú."
        },
        {
            "user": null,
            "user_id": null,
            "date": "2002-03-10 16:34:35",
            "id": "463009",
            "reply_to_id": "463008",
            "text": "Já ég skil þig. Þetta er þá alveg sanngjarnt núna."
        }
    ]
}