{
    "forum_title": "Vísindi",
    "user": "girlygirl",
    "user_id": "9160",
    "date": "2006-08-29 08:02:46",
    "title": "Kosningaaldur - ber að hækka hann?",
    "text": "Ég gerði þessa ritgerð í fél 103, man hreint ekki hvað ég fékk fyrir hana. ATH þetta er ekki leiðrétt útgáfa.\nInngangur\nKosningar hafa lengi verið umdeilt mál svo vægt sé tekið til orða. Ekki eru meira en 100 ár síðan á Íslandi máttu einungis efnamiklir karlar kjósa en smátt og smátt hefur þetta breyst. Þetta gerðist tiltölulega friðsamlega hér á landi en misvel úti í heimi. Nú er það svo að í flestum löndum heims hafa allir, 18 ára og eldri, konur sem karlar, leyfi til að kjósa sér þing og eða þjóðarleiðtoga.\nÍ þessari ritgerð mun ég taka afstöðu til eftirfarandi fullyrðingar; „Hækka á kosningaaldur upp í 20 ár umsvifalaust. Ungt fólk á Íslandi er ábyrgðarlaust upp til hópa og hefur engar forsendur til að velja einn flokk fram yfir annan“. Ég mun greina frá minni afstöðu, koma með rök sem og mótrök og velta kosningaaldri almennt fyrir mér.\nKosningaaldur í heiminum\nÞegar farið er að rannsaka hver kosningaaldur sé annarsstaðar í heiminum sést að 18 ára aldurinn er afar algengur, í 83,6% tilvika er hann reyndin. Þetta á jafnt við um lönd í Evrópu, Norður- og Suður Ameríku, Asíu sem og Afríku. Ef reiknað er prósentuhlutfall þeirra landa þar sem kosningaaldur er lægri en 18 fæst talan 5,8% en hærri en 18 eru 8,4% landa heims. Fjögur lönd á Balkanskaganum; Slóvenía, Serbía-Svartfjallaland, Króatía og Bosnía-Hersegóvína hafa þá reglu að unglingar megi kjósa 16 ára hafi þeir vinnu en annars 18 ára. Einungis sex lönd hafa kosningaaldurinn 20 ár, það eru: Kamerún, Japan, Suður-Kórea, Tævan, Túnis og Nárú.\nRök með og á móti\nMargar ástæður hafa verið nefndar fyrir því að hækka skuli kosningaaldur, halda honum eins og hann er eða jafnvel lækka hann. Þessar ástæður eru misgóðar og passa misvel við íslenskt samfélag. Mun ég í þessum kafla draga fram nokkur rök, bæði með og á móti eins og þau koma fram í hinum ýmsu heimildum.\nMeð hækkun:\n•\tUngt fólk hefur ekki nægilegan vitsmunalegan þroska til að taka svona stóra ákvörðun.\n•\tUngt fólk er of áhrifagjarnt, það fellur frekar fyrir óraunhæfum kosningaloforðum eða öfgafullum hægri- eða vinstriflokkum, t.d. nýnasistaflokkum.\n•\tÍ hverjum kosningum er ungt fólk sem nýkomið er með kosningarétt milli 7-12%, þessi atkvæði hafa gífurleg áhrif en unglingarnir átta sig ekki á því.\n•\tUngt fólk mun kjósa frekar út á útlit og frægð fremur en málefnin.\nÁ móti hækkun:\n•\tNú þegar er ungt fólk fullorðið í augum laganna við 18 ára aldurinn, það væri mannréttindabrot að banna þeim að kjósa.\n•\tEf engar takmarkanir eru á hversu mikil greind þeirra sem eru yfir tvítugt, af hverju þá að hafa þær fyrir yngra fólk. Í hverjum kosningum kýs fullt af fólki sem hefur ekki klárað grunnskóla, er haldið geðsjúkdómum eða er á lyfjum, á að banna því að kjósa?\n•\tEf einhver hefur áhrif á hvernig ungt fólk kýs þá eru það foreldrar og þeirra stjórnmálaskoðanir, það hefur sýnt sig og sannað að þær skoðanir ganga í arf.\n•\tÞeir unglingar sem ekki hafa áhuga á kosningum munu sitja heima á kjördag eins og hinir eldri gera. Þeir munu ekki kjósa Mikka Mús sem forseta.\n•\tFrá 16 ára aldri borgarðu skatta af launum þínum, frá því þú kaupir fyrsta brjóstsykurinn þinn úti í búð borgarðu virðisaukaskatt. Nú þegar eru tvö ár frá því þú byrjar að borga skatt þar til þú færð að kjósa um hver ráðstafar þeim peningum, það má alls ekki hafa þau fjögur.\nHvað vilja íslensk börn og unglingar?\nÁ heimasíðu Umboðsmanns Barna  eru birtar niðurstöður úr skoðanakönnun sem var haldin þar frá 16. febrúar til 8. mars 2004. Spurt var; „Hvenær vilt þú byrja að kjósa til Alþingis?“, þrír möguleikar voru gefnir, það voru 16 ára, 18 ára og 20 ára. Engin afgerandi niðurstaða kom fram í þessari könnun, af 389 svarendum vildi naumur meirihluti, 143, byrja að kjósa 16 ára, á meðan 139 vildu halda aldrinum í 18 árum. Það sem kom á óvart var að tæp 30% svarenda, eða 107, vildu byrja að kjósa 20 ára. Þar sem þetta er könnun gerð á netinu er ekki hægt að segja til um aldurinn á svarendum, kynjahlutfall eða neitt slíkt og má því ekki taka hana of hátíðlega. Ef niðurstöðurnar eru settar upp í súluriti lítur það svona út.\nNiðurstaða\nEftir að hafa farið yfir öll þau rök sem komið hafa fram hér hef ég komist að þeirri niðurstöðu að engu skuli breyta varðandi kosningaaldur. Ég tel að þótt margir unglingar séu tilbúnir til að taka þessa ábyrgð við 16 ára aldurinn sé of mikill hluti sem ekki er það. Ég tel miklar líkur á því að ungir kjósendur muni eiga meiri hættu á því að stjórnmálaskoðanir þeirra verði litaðar af hinum ýmsu áhrifavöldum. Einnig tel ég að stjórnmálaskoðanir þeirra sem og annar þroski hafi ekki verið tekinn nægilega út við 16 ára aldurinn.\nÁ hinn bóginn tel ég engar forsendur fyrir því að hækka aldurinn enn meira, þar sem við 18 ára aldurinn ertu fullorðinn í augum laganna. Það væri ekki nema sjálfræðisaldurinn yrði hækkaður upp í 20 ár sem mætti fara að ræða um að hækka kosningaaldur. Ég er einnig sammála þeim rökum að fyrst fólk eldra en 20 ára sé ekki dæmt eftir greind og þroska skuli ekki gera það við aldurhópinn 18-20 ára.\nEf ég þyrfti að velja hvort ætti að hækka eða lækka aldurinn myndi ég frekar vilja að aldurinn væri lækkaður. Ég tel að hækkun á aldrinum væri brot á mannréttindum. Ef aldurinn yrði lækkaður myndu áhugalausir sitja heima en einhver aukning yrði á atkvæðum með öfgaflokkum, en framboð þeirra hefur enn ekki orðið vandamál hér á Íslandi. Ég tel að sterkustu rök fyrir því að lækka aldurinn séu þau að frá 16 ára aldri borgar þú skatta en í tvö ár hefur þú engin völd yfir því hvað peningarnir þínir eru notaðir í.\nLokaorð\nAugljóst er á þeim fáu heimildum sem fundust að umræðan um kosningaaldur í dag snýst aðallega um að hann beri að lækka, mun færri heimildir fundust þar sem á skynsamlegan hátt var talað um af hverju ætti að hækka aldurinn. Ekki veit ég hvort þessi staðreynd hafi litað skoðanir mínar en eftir að hafa farið í gegnum rök beggja hliða hef ég tekið afstöðu, ég er ósammála staðhæfingunni, ég tel 18 ára og eldri reiðubúna til þess að mynda sér sína eigin skoðun og kjósa eftir sannfæringu sinni.\nHeimildaskrá\nÞórhildur Líndal. 08.03.2004. Skoðanakönnun um kosningaaldur.\nhttp://www.barn.is/frettir.asp?id=101&pid=10&frettid=173.\nSkoðað 22.07.2004.\nNYRA. 03.06.2004. Top Ten Reasons to lower the voting age.\nhttp://www.youthrights.org/vote10.shtml.\nSkoðað 22.07.2004.\nDavid Howes. 23.10.2003. Electoral matters.\nhttp://www.medway.gov.uk/f20031023r-3.pdf?file=18242.\nSkoðað 22.07.2004.\nCIA. 01.05.2004. The world factbook.\nhttp://www.cia.gov/cia/publications/factbook/index.html.\nSkoðað 22.07.2004\nDavid Bolt. 19.03.2004. Delete doofus from the rolls: Raise the voter age to at least 21.\nhttp://www.freerepublic.com/forum/a36f24b895d2a.htm.\nSkoðað 22.07.2004",
    "url": "https://www.hugi.is/visindi/greinar/441640/kosningaaldur-ber-ad-haekka-hann/",
    "url_id": "441640",
    "id": "3920638",
    "replies": [
        {
            "user": "Kitiara",
            "user_id": "65159",
            "date": "2006-08-29 10:46:41",
            "id": "3921325",
            "reply_to_id": "3920638",
            "text": "Góð grein.\nÉg var ein af þeim sem vildi kjósa áður en ég hafði aldur til og hafði skoðanir,  en svona þegar maður hugsar þetta rökrétta og meirihluti fólks undir tvítugt hefur ekki myndað sér skoðanir á þessu. Jamm ég er sannfærð…"
        },
        {
            "user": "girlygirl",
            "user_id": "9160",
            "date": "2006-08-30 19:05:52",
            "id": "3927186",
            "reply_to_id": "3921325",
            "text": "Takk, ég vildi einmitt líka kjósa áður en ég mátti."
        },
        {
            "user": "Kilo",
            "user_id": "44241",
            "date": "2006-08-29 11:47:35",
            "id": "3921444",
            "reply_to_id": "3920638",
            "text": "Góð grein, er samt ekki sannfærður. Akkuru má ómótuð manneskja kjósa 20 ára en mótuð manneskja ekki kjósa 18 ára? Auk þess, Þessi stjórn á að ráða þeim, akkuru má þetta fólk ekki velja meðlimi í hana?"
        },
        {
            "user": "girlygirl",
            "user_id": "9160",
            "date": "2006-08-30 19:07:09",
            "id": "3927194",
            "reply_to_id": "3921444",
            "text": "Það eru fleiri óþroskaðir við 18 ára aldurinn en 20 ára… Líttu bara í kringum þig :)"
        },
        {
            "user": "Protester",
            "user_id": "34863",
            "date": "2006-08-29 15:45:38",
            "id": "3922237",
            "reply_to_id": "3920638",
            "text": "Mjög góð og vönduð grein. Ég er sammála því að aldurinn ætti að vera eins og hann er. En mér finnst einnig (ath, ég veit ekki hvort það er þannig nú þegar) að fyrrverandi fangar ættu ekki að fá að kjósa líkt og þeir fá ekki að gera í USA.\nOg það væri ekkert nema hrein hræsni að hækka kosningaaldurinn uppí 20 ár, þá sérstaklega vegna þess sem þú nefnir: Fólk yfir tvítugu er ekki dæmt eftir gáfnafari, hví ætti annað viðmið að gilda fyrir 18-20 ára fólk. Ég er kominn með leið á hrokanum í eldra liðinu gagnvart ungu fólki og yfirlætisseminni í því.\nMjög vönduð grein, til hamingju með það."
        },
        {
            "user": "skuggi85",
            "user_id": "12479",
            "date": "2006-08-29 16:13:25",
            "id": "3922338",
            "reply_to_id": "3922237",
            "text": "Auk þess að stjórnmálavakning hefst mjög oft þegar maður byrjar í framhaldsnámi, eða 2 árum áður en maður getur kosið. Held að 18 ára sé að mörgu leiti besti aldurinn."
        },
        {
            "user": "girlygirl",
            "user_id": "9160",
            "date": "2006-08-30 19:08:12",
            "id": "3927206",
            "reply_to_id": "3922237",
            "text": "Takk, ég er sjálf ekki búin að kynna mér þetta nógu vel með fangana til að taka afstöðu til þess…"
        },
        {
            "user": "911Carerra",
            "user_id": "55658",
            "date": "2006-09-01 17:18:02",
            "id": "3934262",
            "reply_to_id": "3922237",
            "text": "mér finnst það ætti nú að byrja á því að banna fyrverandi föngum að fara á þing saman ber Árna jóns en ég er samt ekki samála þér ef fólk dettur af rétri braut á þá að útiloka það alveg frá samfélaginu"
        },
        {
            "user": "skuggi85",
            "user_id": "12479",
            "date": "2006-08-29 16:08:51",
            "id": "3922322",
            "reply_to_id": "3920638",
            "text": "Í seinustu alþingiskosningum var ég 17 ára og ég var ákafur stuðningsmaður Samfylkingarinnar, hefði gefið þeim atkvæði ef ég hefði getað. Svo það er allavega stórhættulegt að lækka aldurinn :P Enda fullt af unglingum með svona “fight the power” viðhorf, en færast lengra til hægri eftir að þeir eldast.\nMín skoðun er sú að það á bara að vera einn aldur sem ákveður hvenær maður sé fullorðinn. Fjárráða, sjálfráða, kaupráða (vörur fyrir fullorðna eins og fíkniefni eða klámefni), bílpróf… Annað hvort er maður fullorðinn eða ekki, óþarfi að skipta þessu á milli fjölda ára og senda manni mismunandi skilaboð. Ég held að 18 ára sé fínn aldur, flestir komnir með þroska til þess að taka sjálfstæðar ákvarðanir og tel það vera óþarfi að hækka aldurinn mikið meira."
        },
        {
            "user": null,
            "user_id": null,
            "date": "2006-08-29 20:33:45",
            "id": "3923575",
            "reply_to_id": "3922322",
            "text": "það er í tísku í dag að vera vinstri sinnnaður ;O"
        },
        {
            "user": "911Carerra",
            "user_id": "55658",
            "date": "2006-09-07 22:14:58",
            "id": "3958427",
            "reply_to_id": "3920638",
            "text": "hvort einstaklingur getur eða vill kjósa eða ekki ræðst auðvita að þroska hanns og það ætti að leifa öllum sem eða flestum sem hafa þroska til og vilja kjósa að kjósa en hvernig væri hægt að mæla það jú við getum séð.. hmm jú þessi lítur ú fyrir að vera stálpaður nei djók ég meina ættum við þa´að láta alla taka greindarvísitölu próf til að athuga hvort þeir gætu tekkið sem réttustu áhvarðanirnar ? áttum við þá ekki bara að úti loka vinstri aðþví þeir eru svö afturhaldssynnaðir jú gerum það og allir eiga að kjósa D og bara sumi S og ættum við þá bara ekki að láta ríkð kjósa fyrir okkur flott ég er sáttur með það\nnei svona hálfpartin bull en bara álýka mikið og mér finnst þessi grein hjá þér auk þess þá á hún heima í stjórnmál ekki vísindi og fræði."
        },
        {
            "user": "girlygirl",
            "user_id": "9160",
            "date": "2006-09-08 15:48:37",
            "id": "3960393",
            "reply_to_id": "3958427",
            "text": "Hvað er það sem þér finnst svona mikið bull við þetta? Mér finnst þetta alveg eiga heima hér enda er þetta félagsfræðiritgerð… Væri varla inni í fél 103 ef þetta kæmi félagsfræði ekki við. :)"
        },
        {
            "user": "911Carerra",
            "user_id": "55658",
            "date": "2006-09-08 15:53:55",
            "id": "3960419",
            "reply_to_id": "3960393",
            "text": "ok ég skal endur orða þetta hún á FREKAR heima inn á stjórnmál en vísindi og fræði allavega mitt mat þar sem það er ekki beint félagsfræði í þessu meiraa kannski svona undirgrein félagsfræði og stjórnmál geta alveg verið undirgrein félagsfræðinna"
        },
        {
            "user": "girlygirl",
            "user_id": "9160",
            "date": "2006-09-08 16:51:04",
            "id": "3960707",
            "reply_to_id": "3960419",
            "text": "Svaraðir samt ekki hvað þér finnst svona mikið bull við þetta…"
        }
    ]
}