{
    "forum_title": "Stjórnmál",
    "user": "political",
    "user_id": "22007",
    "date": "2002-07-29 17:37:06",
    "title": "Eyðimerkurganga vinstri flokkanna",
    "text": "Undanfarinn áratug hafa vinstri flokkarnir á Íslandi verið í stjórnarandstöðu og í raun verið áhrifalausir með öllu í landsmálapólitík. Eyðimerkurganga þeirra er orðin löng og ströng og hefur tekið á. Ég mun í þessum pistli fara yfir niðurlægingartímabil vinstri manna sem hófst í raun eftir þingkosningarnar 1991 og er söguleg í meira lagi.\nSíðast var vinstri stjórn við völd á Íslandi 1988-1991, en hún tók við völdum í septembermánuði 1988 eftir að ríkisstjórn Sjálfstæðisflokks, Alþýðuflokks og Framsóknarflokks undir forsæti Þorsteins Pálssonar sprakk í loft upp með miklum hvelli. Steingrímur Hermannsson myndaði þá ríkisstjórn Framsóknarflokks, Alþýðuflokks og Alþýðubandalags, frægt varð þegar Stefán Valgeirsson seldi stuðning sinn við stjórnina afar dýru verði og lofaði atbeini huldumanna á þingi sem stuðning við stjórnina. Óhætt er að segja að Stefán hafi grætt verulega á oddaaðstöðu sinni og hafi notað sér aðstöðuna vel, og minnist Steingrímur Hermannsson á það í lokabindi ævisögu sinnar að honum hafi þótt nóg um frekjuna í Stefáni. Það breyttist þó þegar Borgaraflokkurinn varð aðili að stjórninni í september 1989. Stjórnin sat það sem eftir lifði kjörtímabilsins, en eftir þingkosningarnar 1991 varð ljóst að samstaða stjórnarflokkanna hafði brostið vegna ólíkra áherslna um EES-samkomulagið, álversmál og fleiri atriði. Þrátt fyrir að vinstri stjórnin hefði haldið velli í kosningunum ákvað Alþýðuflokkurinn (sem var í oddaaðstöðu) að mynda stjórn með sigurvegara kosninganna, Sjálfstæðisflokknum, sem hlaut 26 þingsæti eftir harkaleg formannsskipti í aðdraganda kosninganna, og halda því ekki áfram fyrra samstarfi, þrátt fyrir að formaður Alþýðubandalagsins og varaformaður Framsóknarflokksins hefðu boðið Jóni Baldvin Hannibalssyni formanni Alþýðuflokksins, forsætisráðuneytið í nýrri vinstristjórn, án þess þó að ráðfæra sig við sitjandi forsætisráðherra og formann Framsóknarflokksins (ég hvet áhugasama til að lesa um áhugaverðar lýsingar Steingríms Hermannssonar á setu vinstri stjórnarinnar og aðdraganda stjórnarslitanna í ævisögu hans). Niðurstaðan varð sú að Davíð Oddsson varð forsætisráðherra í stjórn flokkanna tveggja, sem var mynduð á einni helgi í apríllok 1991 í Viðey. Samstarf flokkanna varð stormasamt og munaði oft litlu að uppúr syði endanlega á kjörtímabilinu, og voru deilur oft miklar um menn og málefni.\nÞað sem umfram allt gerði þó útaf við stjórnina voru innanflokksátök innan Alþýðuflokksins. Jón Baldvin Hannibalsson þáv. utanríkisráðherra, og Jóhanna Sigurðardóttir þáv. félagsmálaráðherra, höfðu lengi háð valdastríð innan flokksins, í níu ár sátu þau saman sem formaður og varaformaður flokksins, en í júní 1993 sagði Jóhanna af sér varaformannsstöðunni vegna ágreinings um ráðherraskipti innan flokksins. Ári síðar, í júní 1994, ákvað Jóhanna að sverfa endanlega til stáls og bauð sig fram gegn Jóni í formannskjöri á landsfundi flokksins. Sá slagur varð harður og er óhætt að segja að allt hafi verið lagt undir. Niðurstaðan varð engu að síður nokkuð afgerandi; Jón Baldvin sigraði Jóhönnu með talsverðum yfirburðum eftir að hafa setið á formannsstóli í áratug. Frægt varð þegar Jóhanna fór í pontu og lýsti úrslitum kosninganna, margir höfðu á orði að hún tæki úrslitunum með ótrúlegu jafnaðargeði. Fleyg urðu lokaorð hennar þegar hún horfði út í salinn við lok ræðunnar, kreppti upp aðra hendi sína og kallaði; Minn tími mun koma! Margir voru á því að Jóhanna myndi una úrslitunum og voru vongóðir um að flokkurinn gæti sameinast í aðdraganda þingkosninganna 1995. Svo fór ekki. 24. júní baðst Jóhanna lausnar af ráðherrastóli og hóf undirbúning nýs flokks sem myndi bjóða fram á landsvísu. Í september sagði hún sig úr Alþýðuflokknum og í nóvember tilkynnti hún um stofnun Þjóðvaka - hreyfingar fólksins. Í skoðanakönnunum haustið 1994, mældist nýstofnaður flokkur Jóhönnu með gríðarlega mikið fylgi og fékk mest um þriðjungsfylgi, Alþýðuflokkurinn var að þurrkast út þegar þarna var komið sögu vegna hneykslismála.\nÞað er óhætt að segja Alþýðuflokkurinn hafi logað stafna á milli haustið 1994 og snemma veturs. Ekki eingöngu vegna afsagnar Jóhönnu, heldur mun frekar vegna hneykslismála sem kennd voru við Guðmund Árna Stefánsson sem tók við ráðuneyti Jóhönnu, afsögn Jóhönnu bætti þó ekki úr skák. Þetta haust logaði þjóðfélagið vegna meintrar spillingar Guðmundar í Heilbrigðisráðuneytinu og sem bæjarstjóra í Hafnarfirði 1986-1993. Jón Baldvin vissi sem var að Alþýðuflokkurinn myndi ekki lifa veturinn af nema með því að boða siðbót í íslenskum stjórnmálum - í septemberlok tilkynnti hann að allt skyldi upp á borðið. Ríkisendurskoðun var fengin til að fara yfir störf allra ráðherra flokksins og embættisverk þeirra. Niðurstaða Ríkisendurskoðunar var væntanleg í byrjun nóvembermánuðar, en á meðan barðist Guðmundur Árni hatrammlega fyrir pólitísku lífi sínu og varð oftar en ekki að eiga við blóðþyrsta fréttamenn og andstæðinga á þingi sem lögðu fram vantrauststillögu á ráðherrann á þingi sama haust. Í þessum átökum studdi Sjálfstæðisflokkurinn og formaður flokksins, ráðherrann í þeim eltingarleik sem átti sér stað og mætti segja að stuðningur Davíðs Oddssonar við Guðmund Árna hafi verið meiri en stuðningur formanns Alþýðuflokksins við eigin ráðherra. Í byrjun nóvember varð þó ljóst að annaðhvort myndi ráðherrann víkja sjálfviljugur eða honum yrði vikið úr stjórninni. Föstudaginn 11. nóvember gafst Guðmundur Árni upp og afsalaði sér ráðherrastól sínum, eftirmaður hans varð Rannveig Guðmundsdóttir. Eftir þessar hremmingar á sannkölluðu hörmungarári stóð Alþýðuflokkurinn eftir í rústum og þurfti að byggja sig upp fyrir kosningabaráttu.\nFlokkurinn náði með undraverðum hætti að byggja sig upp fyrir kosningar og saxa verulega á fylgi flokks Jóhönnu. Úrslit kosninganna voru þau að Jóhanna vann engan kosningasigur, flokkur hennar hlaut fjóra þingmenn kjörna en Alþýðuflokkurinn hlaut 7, tapaði þrem frá kosningunum 1991. Alþýðubandalagið og Sjálfstæðisflokkur stóðu í stað, Kvennalisti þurrkaðist næstum út, en sigurvegari kosninganna var Framsóknarflokkurinn undir forystu Halldórs Ásgrímssonar. Stjórnarflokkarnir hófu stjórnarmyndunarviðræður en vegna naums þingmeirihluta ákvað Sjálfstæðisflokkurinn að leggja ekki í annað kjörtímabil með eins sætis meirihluta. Niðurstaðan varð ríkisstjórn Sjálfstæðisflokks og Framsóknarflokks. Jón Baldvin og Alþýðuflokkurinn stóðu eftir í kuldanum eftir hetjulega baráttu í kosningaslagnum. Fræg voru afskipti Ólafs Ragnars Grímssonar fyrir kjördag. Hann lagði fram drög að stjórnarsáttmála sem vinstri flokkarnir og Framsókn gætu unnið eftir ef til samstarfs kæmi, þau afskipti féllu ekki í kramið og gerðu formann Framsóknarflokks fráhverfari vinstri stjórn frekar en hitt. Komið var að pólitískum leiðarlokum hjá fóstbræðrunum fyrrverandi að vestan, þeim Ólafi Ragnari Grímssyni og Jóni Baldvin Hannibalssyni, sem hættu afskiptum af stjórnmálum á kjörtímabilinu. Ólafur kom öllum á óvart og gaf kost á sér í forsetakosningunum 1996 og vann glæsilegan sigur með talsverðu atbeina eiginkonu sinnar og dætra og varð eftirmaður Vigdísar Finnbogadóttur á forsetastóli. Jón Baldvin varð sendiherra í Washington í árslok 1997. Eftirmenn þeirra urðu Margrét Frímannsdóttir og Sighvatur Björgvinsson. Á þessu kjörtímabili var stefnt að sameinuðum flokki vinstri manna, svokallaðri Samfylkingu, sem myndi taka við stjórnartaumunum. Það virtist vera sem vinstri menn væru komnir á beinu brautina eftir allar hremmingarnar.\nRaunin varð allt önnur, Steingrímur J. Sigfússon og stuðningsmenn hans í Alþýðubandalaginu sem urðu undir í formannsslag innan flokksins 1995, sættu sig ekki við draumsýn Ólafssinna í flokknum og yfirgáfu Alþýðubandalagið haustið 1998 og hugðu á stofnun nýs flokks. Niðurstaðan varð Vinstrihreyfingin - grænt framboð. Börðust Samfylking vinstri manna og VG um fylgi vinstri manna í þingkosningunum 1999, og leiddu Steingrímur J. og Margrét Frímannsdóttir flokkana í kosningaslagnum. Fóru mál á þann veg að Samfylkingin vann ekki þann sögulega sigur sem vænst var eftir, hlaut 17 þingsæti, sem var mun minna en spáð hafði verið í upphafi kosningaslagsins. Steingrímur J. kom á óvart og flokkur hans vann 6 þingsæti, þ.á.m. 2 í kjördæmi hans, Norðurlandskjördæmi eystra og fór Árni Steinar Jóhannsson inn á þing með Steingrími J. Niðurstaðan voru mikil vonbrigði fyrir Samfylkingarsinna. Ríkisstjórnarsamstarf stjórnarflokkanna hélt velli og sat stjórnin áfram eins og ekkert hefði í skorist. Á kjörtímabilinu jókst fylgi VG til mikilla muna og í ársbyrjun 2002 þegar kosningabaráttan hófst fyrir byggðakosningar náði fylgi flokksins hámarki. Sú ákvörðun að taka þátt í R-listasamstarfinu reyndist afdrifarík og frá þeim tíma hefur fylgið legið niður á við. Samfylkingin hefur hinsvegar rétt úr kútnum og aukið fylgi sitt eftir magra daga undir forystu Össurar Skarphéðinssonar sem varð fyrsti formaður flokksins árið 2000.\nNú þegar styttist í sögulegar þingkosningar bendir flest til þess að vinstriflokkarnir þurfi að halda áfram eyðimerkurgöngunni. Það sést í hverri könnuninni á eftir annarri að almenningur treystir þeim ekki fyrir forystu í landsmálunum. Samfylkingin reynir að vinna tiltrú almennings og verður athyglisvert að sjá hvort borgarstjórinn í Reykjavík muni reyna að leggja sitt af mörkum til að rétta hlut flokksins í landsmálapólitík. Einnig verður athyglisvert að fylgjast með VG á komandi kjörtímabili og hvort flokkurinn muni rétta úr kútnum eftir að hafa misst stóran hluta þess mikla fylgis sem flokksmenn töldu að væri komið í hús. Mun eyðimerkurganga vinstri flokkanna halda áfram eða munu þeir bæta hlut sinn. Framundan er söguleg barátta hægri og vinstri blokkarinnar - spennandi slagur um völd og áhrif.\nNetfang:\npolitical@visir.is\nHeimasíða:\nkasmir.hugi.is/political",
    "url": "https://www.hugi.is/stjornmal/greinar/86406/eydimerkurganga-vinstri-flokkanna/",
    "url_id": "86406",
    "id": "617124",
    "replies": [
        {
            "user": "political",
            "user_id": "22007",
            "date": "2002-07-30 15:53:43",
            "id": "617125",
            "reply_to_id": "617124",
            "text": "já, er þetta eina sem sjálfstæðismenn hafa fram að færa….\nhvernig væri nú að reyna að sannfæra mig um ágæti flokksins frekar en að kúka á hina ?"
        },
        {
            "user": "political",
            "user_id": "22007",
            "date": "2002-07-30 16:13:07",
            "id": "617126",
            "reply_to_id": "617125",
            "text": "Sæll droopy\nÞað er alltaf gaman af sagnfræði og því ekki að fara yfir tíunda áratuginn sem reyndist þeim ekki farsæll. Þetta er einungis sögulegt yfirlit en ekki árás á aðra flokka.\nkveðja, political"
        },
        {
            "user": "political",
            "user_id": "22007",
            "date": "2002-07-30 16:31:54",
            "id": "617127",
            "reply_to_id": "617126",
            "text": "ok, verð að viðurkenna að ég leitaði nú ekkert að öðrum greinum eftir þig, þannig að mögulega var ég helst til ómaklegur….  en ertu annars flokkabundin einstaklingur ?"
        },
        {
            "user": "political",
            "user_id": "22007",
            "date": "2002-07-30 17:37:00",
            "id": "617128",
            "reply_to_id": "617127",
            "text": "Sæll droopy\nÉg hef verið flokksbundinn Sjálfstæðismaður frá 1994. Þú getur lesið greinar mínar á heimasíðu minni; kasmir.hugi.is/political\nkveðja, political"
        },
        {
            "user": null,
            "user_id": null,
            "date": "2002-07-31 00:35:24",
            "id": "617129",
            "reply_to_id": "617128",
            "text": "geri það, afsakaðu pirringinn, fæ stundum bara leið á sífeldum “árásum” alla flokka á aðra flokka…"
        },
        {
            "user": null,
            "user_id": null,
            "date": "2002-07-30 16:14:51",
            "id": "617130",
            "reply_to_id": "617125",
            "text": "Bíddu nú við droopy, afhverju ætti hann að fara að tala um ágæti sjálfsstæðisflokksins í þessari grein um vinstriflokka?\nMá fólk bara tala um sína flokka og halda sér frá hinum?"
        },
        {
            "user": null,
            "user_id": null,
            "date": "2002-07-30 16:30:24",
            "id": "617131",
            "reply_to_id": "617130",
            "text": "hmmm er það nú ekki frekar einstrengingslegt\nþetta er bara önnur greinin á stuttum tíma sem frussar yfir óágæti vinstri flokkana\nhann má tala um það sem hann vill sko….\nbara fyndið með fólk sem bendir bara á neikvæða hluti en kemur ekki með jákvæðan valkost"
        },
        {
            "user": "defcon",
            "user_id": "11761",
            "date": "2002-07-30 18:09:11",
            "id": "617132",
            "reply_to_id": "617124",
            "text": "Leiðrétting! VG er vinstri (USSR) flokkur.\nafgangurinn eru miðjuflokkar með sömu stefnu."
        },
        {
            "user": "china",
            "user_id": "8023",
            "date": "2002-07-30 18:57:31",
            "id": "617133",
            "reply_to_id": "617132",
            "text": "Já það er alveg rétt að vinstri hreyfingarna hafa verið sundur og saman síðasta áratuginn.\nÁstæðuna tel ég vera sá að þar sem lýðræði er, þá standa stjórnendur veikari fótum heldur en einræðisherrar. Hvort heldurðu að sé líklegri tila að stjórna næstu 10árin, Stjórn Castros eða Blairs???\nSjálfsæðisflokkurinn var líka búin að vera eitt ófriðar-bál þangað til Davíð nokkur Oddson stakk besta vin sinn í bakið og tók við stjórnartaumum, þar byrjaði hann strax að sýna hörku sem hefur fylgt honum síðan, þeir sem ekki eru sammála honum fá engar mylsnur, svo einfalt er það…\nEf vinstri flokkarnir eiga að vera jafn stabílir og sjálfstæðisflokkurinn þá þurfa þeir að draga úr lýðræðinu innan flokkanna og finnan einhvern járnnagla sem sér um að allir hlýði nú skilirðislaust…\nJárn-karlinn hefur þar með gert gott verk ef litið er til þess að halda frið í viðkomandi flokk, en vinstri flokkarnir kjósa kannski frekar að hafa flokkana sína lýðræðislega og málfrjálsa og fá kannski í staðin einstaka klofning.\nOg ekki gleyma að á síðustu árum hafa tveir fremur sterkir flokkar risið upp úr sjálfstæðisflokknum, borgara-flokkurinn og frjálsltyndi flokkurinn sem stal heldur betur af fagurgölunum í Borgastjórnar-kosningunum…\nEn því miður fyrir sjálfstæðisflokkin mun hans blómatíð renna út með brottför Davíðs Oddsonar því þá byrjar sú barátta sem er alltaf(þangað til nú) mesti ágreiningur um, hver á að stjórna. OG er víst að þar kemur engin ferskur frjálshyggjumaður með nýjar og góðar hugmyndir,\nNEI þar kemur sá maður sem hefur skorað flest stig hjá núverandi forsætisráðherra, einhver 60´plús að aldri og tekur við ekki vegna þess að hann er hæfastur, heldur vegna þess að hann er næstur.\nÞað er allaveganna mín spá.\nkv;Vigni"
        },
        {
            "user": null,
            "user_id": null,
            "date": "2002-07-30 20:03:47",
            "id": "617134",
            "reply_to_id": "617133",
            "text": "Ætli það verði ekki geir. Haarde. Björn hefur örruglega líka ætlað að verða eftirmaður hans, með því að vinna rvk og taka síðan við af dabba en það mistókst svo að já, ætli Geir sé ekki líklegastur bara."
        },
        {
            "user": "deus",
            "user_id": "295",
            "date": "2002-07-30 22:24:42",
            "id": "617135",
            "reply_to_id": "617124",
            "text": "Gott að þetta er sagnfræði, því þótt Sjálfstæðismenn vilja gera lítið úr því þá er Samfylkingin mjög merkilegur áfangi í sögu vinstri flokka á íslandi.\nÉg held að sagnfræðin um Sjálfstæðisflokk síðustu ára undir stjórn Daviðs Oddssonar sé merkilegri lestning, sérstaklega ef það er skrifað af krata einsog mér :)\nÍ mínum heimi þá er Davið Oddsson maður sem komst til valda þegar Jón Baldvin tryggði okkur hagsæld með EES samningnum með því að búa til Viðeyjarstjórnina í staðinn fyrir að ganga aftur í stjórn með Framsókn sem barðist með X-B ekki EB. Þá var Davíð mjög sterkur stjórnmálamaður maður góðar skoðanir, sem virðast í dag vera gleymdar og grafnar.\nÍ dag er Davið sá stjórnmálamaður sem lofaði að hætta ríkisafskiptum og ábyrgðum, en stefnir samt í að vera sá forsætisráðherra sem er með mestu ríkisábyrgðir sögunnar (og það bara á síðustu 2 árum). Um leið og uppgangurinn er búinn, þá sést í gamla stjórnunarhætti, gengisfelling og ríkisábyrgðir til að handstýra markaðinum af stað.\nEkki nóg með það heldur er hann í heilögu stríði gegn einstaklingum í efnahagslífinu, og beitir ríkinu og ríkisbönkum sem tæki til að níðast á þeim (Norðurljós, SPRON, Baugur) og er því mikið með puttana í íslenskum fjármálamarkaði þessa dagana. Auk þess er hann tregur til að laga úrelt og samkeppnislamandi stjórnarform á ríkisfjölmiðlunum til að drepa niður í samkeppninni. Norðurljós er nær bara í samkeppni við ríkið, er það heilbrigt!? og að þannig fyrirtæki sé að fara á hausinn ?\nþessi íslenska samtímasaga er betri er sagnfræði vinstri flokkana.. þessvegna er framtíðin björt fyrir Vinstri menn á íslandi, sérstaklega ef Ingibjörg Sólrún bregst ekki trausti kjósenda sinna og bíður sig fram til Alþingis!.."
        },
        {
            "user": "gmaria",
            "user_id": "6128",
            "date": "2002-07-31 00:54:08",
            "id": "617136",
            "reply_to_id": "617124",
            "text": "political.\nGóð grein:\nAllt er þetta svo sem i fersku minni, hins vegar finnst mér vægast sagt mjög slæmt fyrir lýðræðið í landinu hve veik stjórnarandstaða hefur í raun verið á ferð eftir tilkomu Samfylkingar og forusta hennar alveg verið úti að aka einhvern veginn.\nÞað atriði að hvoru tveggja Jón Baldvin og Svavar skyldu drífa sig erlendis til starfa fyrir núverandi stjórnvöld, þegar slíkt bauðst, ekki til framdráttar sameiningu jafnaðarmanna, yfir höfuð.\nGuðmundur Árni lenti í sérstöku moldviðri fjölmiðla og það er alveg rétt hjá þér að formaður flokks hans var ekki sá er studdi þann hinn sama í því moldviðri, heldur forsætisráðherra, því ´gat maður tekið eftir á þeim tíma.\nEinu “ ekta ” kratarnir sem eftir, eru, eru, í Hafnarfirði, því hef ég komist að og sennilega mikil mistök að formaður Samfylkingar skyldi verða Össur en ekki Tryggvi.\nBorgarstjórinn í Reykjavík á ekki endurkomuleiðir í landsmálapólítík, að mínu áliti, og örugglega ekki sem formaður Samfylkingar sökum tengsla við núverandi formann þeirrar fylkingar.\nÉg tel reyndar að þetta kjörtímabil verði síðasta valdaár sambræðings R-lista í höfuðborginni og því kunni að valda öflug andstaða minnihluta.\nHvort slikt hefur einhver áhrif til þingkosninga\ná eftir að koma í ljós en hann Björn er jú þingmaður og borgarfulltrúi.\nkveðja.\ngmaria."
        },
        {
            "user": "political",
            "user_id": "22007",
            "date": "2002-07-31 01:04:48",
            "id": "617137",
            "reply_to_id": "617136",
            "text": "Sæl gmaría\nÉg þakka góð orð um greinina. Ég er sammála flestu af því sem þú segir. Sérstaklega vona ég með þér að bræðingsbandalag vinstri flokkanna falli 2006.\nkveðja, political"
        },
        {
            "user": "gmaria",
            "user_id": "6128",
            "date": "2002-07-31 01:32:49",
            "id": "617138",
            "reply_to_id": "617137",
            "text": "political.\nÞað er staðreynd að slík bandalög svo ólíkra flokka lifa ákveðin tíma, og komandi þingkosningar eiga án efa eftir að setja þar strik í reikninginn en þá fyrst fer að verða\nhamagangur á hóli, þegar hver fer að birta sérstöðu sína í málum öllum, sem eðli máls samkvæmt hlýtur að koma í ljós í stærsta kjördæminu.\nkv.\ngmaria."
        },
        {
            "user": "jonr",
            "user_id": "3773",
            "date": "2002-07-31 03:51:41",
            "id": "617139",
            "reply_to_id": "617137",
            "text": "Tja, þá er nú fokið í flest skjól. Minn kæri political, Samfylkingin hefur sýnt að með öflugum lista, þá á Sjálfstæðisflokkurinn ekki séns. Ég er ekki að skylja þennan flokksaga og amen hugsunarhátt hjá D-mönnum. Eru allir að bíða eftir að komast á ríkisspenan í feitum embættum og þora ekki annað en að kyssa Davíð á kinnina? Jú, Davíð er eitursnjall pólitíkus og miklum hæfileikum gæddur, en hagsmunapot og hroki síðustu ár hafa eyðilagt fyrir honum allt gott sem mátti segja um hann. Það sem Davíð segir, er stefna flokksins og ekkert múður. Svona stjórnunarhættir eru ekki kenndir við sjálfstæði eða lýðræði, og enginn þorir að gagnrýna.\nÞað er sorglegt fyrir Sjálfstæðisflokkinn að eina fólkið sem þorir að standa á sannfæringu sinni eru vinstri menn. Þótt ég tel VG ekki merkilegan pappír, þá eru þarna menn sem hika ekki við að ganga svo langt að búa til nýjan flokk til að fylgja sannfæringu sinni. (Of langt gengið að mínu mati, en virðingarvert)\nVið kjósendur verðum að sýna að stjórnmálaflokkar geta ekki gengið að okkur vísum, mig grunar að ég muni merkja við F í vor, þó ekki væri til annars en að sýna þeim gömlu að ég kýs ekki “minn” flokk (sem er enginn, btw) sama hvaða gloríur hann er að gera eða meðan spilling grasserar.\nEn meðan Davíð hefur tögl og hagldir í Sjálfstæðisflokknum þá kveiki ég frekar í kjörseðlinum og set öskuna í kjörkassan en að kjósa D.\nÍ vor verður kosið um kvóta (þó D reyni að þagga það niður) og EB."
        },
        {
            "user": "gmaria",
            "user_id": "6128",
            "date": "2002-08-06 02:51:34",
            "id": "617140",
            "reply_to_id": "617139",
            "text": "jonr.\nHvaða “ öfluga ” lista Samfylkingar ert þú að tala um, eiginlega ? Því miður vinur, sama gamla liðið sem skrifar sömu gömlu greinarnar í Moggann örðu hvoru til málamynda en breytir engu,inni á þingi engu, hefur varla uppi stjórnarandsöðu, hvort sem um er að ræða krata, komma eða kvennalistakonur.\nLéleg stjórnarandstaða þýðir “ dominerandi ” stjórnvöld á hverjum tíma og sú hefur raunin verið þrátt fyrir góða takta VG, í því efni.\nÍ raun og veru eru það einna helst Samfylkingarsinnar sem hafa hrópað núverandi forsætisráðherra í hæðir sem alvald vegna eigin andvaraleysis og málefnafátæktar flokksins í stjórnarandstöðu í nær öllum málum.\nFlóknara er það nú ekki.\nkveðja.\ngmaria."
        },
        {
            "user": "jonr",
            "user_id": "3773",
            "date": "2002-08-06 10:15:32",
            "id": "617141",
            "reply_to_id": "617140",
            "text": ""
        }
    ]
}