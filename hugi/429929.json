{
    "forum_title": "Smásögur",
    "user": null,
    "user_id": null,
    "date": "2006-07-22 23:04:16",
    "title": "Á hælum mér",
    "text": "Það er björt sumarnótt og ég er stödd út í garði.\nÉg kippi hendi minni úr hans.\nHleyp af stað í dauðans ofboði.\nRenn til og hrasa, grasið er vott af næturdögginni.\nNæ að spyrna mér aftur af stað.\nHeyri í honum, gráðugum, og spretthörðum á hælum mér.\nHleyp hraðar í gegnum runna við veröndina. Gríp í handriðið til að ná beygjunni upp á verönd og þýt inn um bakdyrnar.\nÉg skelli á eftir mér og heyri þegar hann sparkar í dyrnar svo þær skella á veggnum og svo aftur í falsinn.\nÉg þýt inn í eldhús og hleyp hálfhring kringum borðið.\nHann stendur akkúrat á móti mér.\nÉg sé ofsann í augum hans og ég reyni að átta mig hvert ég get flúið.\nAllt í einu skýst ég af stað til vinstri og finn þegar fingur hans strjúkast við hægri hendi mína sem ég kippi að mér í snatri og þýt fram á gang.\nÉg nýti mér hraðann til að spyrna mér upp í fjórðu tröppuna á stiganum og hleyp upp.\nFinnst ég fara svo hægt, svo löturhægt.\nHeyri hann hlaupa á harðaspretti á eftir mér og teygja sig í hælana á skónum mínum.\nÉg fæ hroll, svona “eltingaleikjahroll”. Hvað ef hann nær mér ?\nHann er rétt að ná mér ?\nÉg snarbeygji upp á stigapallinnum og þýt inn í svefnherbergi.\nHann skellur á hurðinni og hrindir henni upp af afli.\nÉg stekk upp í rúm og er að reyna að rúlla mér fram úr hinum megin þegar hendi hans grípur um ökklann á mér og dregur mig inn að miðju á rúminu.\nHann heldur mér og sest ofan á mig.\nHann horfir djúpt í augu mér.\nHann glottir, kyssir mig á ennið og segir klukk ástin mín. Þú ert’ann",
    "url": "https://www.hugi.is/smasogur/greinar/429929/a-haelum-mer/",
    "url_id": "429929",
    "id": "3778123",
    "replies": [
        {
            "user": "Noproblem",
            "user_id": "23636",
            "date": "2006-07-22 23:43:05",
            "id": "3781797",
            "reply_to_id": "3778123",
            "text": "Snilld.\nFíla svona sögur :-)"
        },
        {
            "user": null,
            "user_id": null,
            "date": "2006-07-22 23:47:44",
            "id": "3781816",
            "reply_to_id": "3778123",
            "text": "Kom mjög skemmtilega á óvart í endann=)"
        },
        {
            "user": "tonks",
            "user_id": "61223",
            "date": "2006-07-22 23:52:50",
            "id": "3781830",
            "reply_to_id": "3778123",
            "text": "Mí læk it :D"
        },
        {
            "user": "skiturjonas",
            "user_id": "56687",
            "date": "2006-07-23 00:09:02",
            "id": "3781893",
            "reply_to_id": "3778123",
            "text": "Flott saga,,"
        },
        {
            "user": "habbada",
            "user_id": "54232",
            "date": "2006-07-23 00:14:10",
            "id": "3781912",
            "reply_to_id": "3778123",
            "text": "Mér finnst hún svo flott!! enda sagði ég að þú yrðir að láta hana á huga.. svo krúttlegt, svo dúllulegt.. *sigh* :)  draumur í dós"
        },
        {
            "user": "Sirja",
            "user_id": "32711",
            "date": "2006-07-23 14:04:07",
            "id": "3783271",
            "reply_to_id": "3778123",
            "text": "Tíhí. Fagmannlegt."
        }
    ]
}