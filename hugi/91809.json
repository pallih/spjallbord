{
    "forum_title": "Ljóð",
    "user": "pardus",
    "user_id": "6631",
    "date": "2002-09-11 13:53:25",
    "title": "Alsjáandi blindingi",
    "text": "***Mjög langt ljóð - eiginlega smásaga með ljóðrænum lýsingum. Þið ráðið hvort þið lesið þetta… bara hugsanir mínar sem ég lét á netið***\n-Alsjáandi blindingi-\nGeng um strætið yfirfullt af fólki sem kann sér ekki hóf\nÞað ekur um á glæsikerrum, þó aldrei ánægt með líf sitt\nÞað vantar eitthvað upp á – eitthvað til að kóróna gleðina\nÚtlit ekki gott – kynlíf ekki gott – óánægja í starfi\nÞetta fólk er sori – óreittur arfi\n“Þegar líf manns er uppfullt af sorgum\nminnkar meining í annarra orgum.”\nGeng um strætið uppfullur af óhamingju stríðshrjáðra landa\nHef samúð með þeim litlu börnum sem deyja að óþörfu\nGeng framhjá búðarglugga þar sem ég sé spegilmynd mína\nHár mitt er orðið of sítt – gleymi stríðinu – ég er ljótur\nVeð inn á rakarastofuna skjótur.\n“Úr fylgsninu stúlkan lágt stundi\ner steininn fast á hana hrundi\nhún barðist um lífvana brotin\nbrosti - hún heyrði á ný skotin.”\nHeyri fréttirnar fljúga inn um annað eyrað og út um hitt\nSé fátæktina á strætunum – inn um annað augað – út um hitt\nEinblíni í staðinn á spegilinn – er rakarinn að gera mistök?\nÞví hárið mitt verður að vera fínt – ég verð að vera sætur\nHætti að hugsa um styrjaldardætur.\n“Stúlkan komst út en fljótt fönguð\nfast við vegg nauðug sárþröngvuð\nbak brjósta hennar stundi stór dátinn\nbráðgraður heyrði ekki grátinn.”\nOrð þessi hljóma í höfði mér sterk sem stálstaur\nOg fylla mig ýmsum óvanalegum kenndum\nLít út yfir bólstraða stólana – Séð og Heyrt rit – út um gluggann\nSé ég þar standa fagra stelpu með gítar – tóman peningahatt\nMynd þessi kemur upp á mig flatt.\n“Kefluð hún reyndi að æpa\ní andliti náföl sem næpa\nfljótt í mold niður fast barin\nfagur líkaminn orðinn svo marinn.”\nStúlkan heldur áfram að syngja – greinilega blind\nÉg veit ekki fyrr en ég stend þarna með henni\nÍmynda mér hvernig tilfinningin er – að sjá ekki neitt\nEn sjá í raun svo margt…\n“Í fjarskanum fast glumdu skotin\nfaðir hans týndi upp brotin\nmyndir af minningum – gleðiár\nmeð brotunum komu fram tár.”\nEitt andartak gleymi ég hárinu – sköttunum – bílnum\ntölvukaupaláninu – yfirdrættinum – símreikningnum\nerfiðleikunum í hjónabandinu – eigin útlitsóhamingju\n…öllu sem skipti mig svo miklu áður…\n“Blóðrauður litaðist hvítur kraginn\ní keng engdist matvana maginn…”\nHún stoppar og lítur á mig – sér mig ekki – sér mig samt\nHún sér innar í mig – vandamálin – mínu eigin langanir\nHvernig mér var sama um hana – hvernig mér var sama um allt\nnema útlitið – eigið líf – peninga – að komast hátt í stigann…\n…mála nafn mitt á velgengnisstrigann…\n“Mér sjálfri var einu sinni sama um allt\nsál mín og sinni var djöflinum falt\nen daginn sem augu mín brugðust mér\num skoðun ég skipti – og syng nú hér”\nÞessi lína hitti hjarta mitt – hvað ég lenti í því sama?\nYrði blindur og allslaus – fátækur sem þessi dama?\nÉg fór brott og kökkurinn stakk sem beittir pennar\nEn ég breyttist smá – skildi eftir aur í hatti hennar.\nOg úr fjarskanum heyrði ég sönginn svo óma:\n“Ein lítil blind manneskja – getur öllu breytt\nkomið sýnum í fólk – sem sér aldrei neitt\nþví þó líf þess sé uppfullt af sorgum\nmá það aldrei gleyma – annarra orgum…”\n-pardus-",
    "url": "https://www.hugi.is/ljod/greinar/91809/alsjaandi-blindingi/",
    "url_id": "91809",
    "id": "660023",
    "replies": [
        {
            "user": "Abigel",
            "user_id": "22798",
            "date": "2002-09-11 14:34:30",
            "id": "660024",
            "reply_to_id": "660023",
            "text": "Maður fær kökk við að lesa ljóðið. Bravó!"
        },
        {
            "user": "beebee",
            "user_id": "7587",
            "date": "2002-09-11 15:28:43",
            "id": "660025",
            "reply_to_id": "660024",
            "text": "váh…ég verð nú að segja að þetta er eitt það flottasta sem ég hef séð frá þér daaarling ! =)\nansi beitt;)\nvarstu að gera þetta í nótt ? (eða þú veist..)"
        },
        {
            "user": "1Lubbi",
            "user_id": "23891",
            "date": "2002-09-11 17:02:23",
            "id": "660026",
            "reply_to_id": "660023",
            "text": "þú ert hugsandi maður pardus! mjög flott og djúpt ljóð!"
        },
        {
            "user": "gribba",
            "user_id": "5197",
            "date": "2002-09-11 18:23:34",
            "id": "660027",
            "reply_to_id": "660023",
            "text": "VÁ!!!\núff… ég veit varla hvað ég á að segja.\nþetta er virkilega fallegt og vel skrifað ljóð."
        },
        {
            "user": null,
            "user_id": null,
            "date": "2002-09-11 22:37:15",
            "id": "660030",
            "reply_to_id": "660023",
            "text": "fín boðskapur."
        },
        {
            "user": null,
            "user_id": null,
            "date": "2002-09-12 00:16:29",
            "id": "660031",
            "reply_to_id": "660023",
            "text": "Frábært ljóð Pardus! skemmtilegt og mjög satt! :-)"
        },
        {
            "user": "Gautir",
            "user_id": "14687",
            "date": "2002-09-12 19:14:05",
            "id": "660032",
            "reply_to_id": "660023",
            "text": "djövull ertu gott skáld maður.. steinn steinar 2 in da house!"
        }
    ]
}