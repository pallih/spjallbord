{"url": "https://bland.is/umraeda/sex-sinnum-raudkal/16748268/?page=7392", "date": "2009-12-03 12:55:46", "id": "16748268", "items": [{"text": "Heimalagað rauðkál  - 1\n\n1 stk rauðkálshaus \n1 grænt epli \n2 msk smjör \n2 dl rauðvínsedik \n180 gr sykur \n1dl sólberjasaft \n1 msk rifsberjasulta \n1dl vatn \nSalt\n\nEplin og rauðkálið er skorið niður, þetta er sett í pott ásamt smjöri og blandað saman. \nÞá er restinni blandað saman við  og soðið við vægan hita í c.a 1 ½ - 2 tíma. \n\n\n\nHeimalagað rauðkál  -  2\n\n1 haus rauðkál \n30 g smjör \nborðedik ca. 2-3 bollar \nsykur eftir smekk ca. 2 bollar \n2 stk. kanilstangir \n1 stk. appelsína í sneiðum \n1 bolli rifsberjagel \n1 stk. lárviðarlauf\n\nSteikið rauðkálið létt með smjörinu og bætið svo öllu hinu í og sjóðið í 20 mín.\n\n\n\n\nRauðkál með perum \n\n2 msk. smjör \n1 stór rauðlaukur eða laukur \n1 lítri rifið rauðkál \n½ dl rauðvínsedik \n3 msk. sykur \n2 lárviðarlauf \n1 kanilstöng \n2 sætar perur \n½ tsk. salt \n¼ tsk. svartur pipar \n\nBræðið smjörið í stórum potti og mýkið laukinn í því. Bætið rauðkálinu út í og látið krauma í 3-5 mínútur. Setjið edikið, sykurinn, lárviðarlaufið og kanilinn út í pottinn og sjóðið undir loki í 15-20 mínútur eða þar til rauðkálið er orðið mjúkt. Flysjið perurnar, skerið þær í litla bita og bætið út í ásamt salti og pipar. Sjóðið í 5-7 mínútur. Fjarlægið kanilstöngina og lárviðarlaufin og berið rauðkálið fram heitt eða kalt með jólamatnum.\n\n\n\n\nBláberjarauðkál\n\n1 íslenskur rauðkálshaus\n2 dl bláberja- eða\nsólberjasaft\n100 g sykur\n1/2 dl borðedik\n4 stk. negulnaglar\n3 kanilstangir\n1/2 tsk. salt\n1 grænt epli\n100 g íslensk bláber\n1 dl þurrt hvítvín eða rauðvín\n\nSkerið rauðkál fínt. Leysið sykur upp í vatni og ediki ásamt kryddi og látið sjóða í þrjár mínútur og fjarlægið þá krydd. Bætið rauðkálinu í ásamt salti og það látið seyðast við lágan hita þar til það er orðið meyrt eða í um það bil einn og hálfan til tvo tíma. Flysjið epli, kjarnhreinsið og skerið í litla teninga. Látið bláberin standa í skál og hellið hvít- eða rauðvíni yfir og látið það standa í skálinni meðan rauðkálið er að seyðast. Bætið eplum og vínlegnum bláberjunum í rétt áður en kálið er borið fram og látið hitna með kálinu í eina til tvær mínútur.\n\n\n\n\nFerskt rauðkálssalat með trönuberjum og sítrusávöxtum\n\n¼- ½ höfuð af rauðkáli, fínskorið\n250 g fersk trönuber\n75 g reyrsykur\n2 appelsínur og 1 greipaldin í bátum\n2 höfuð af jöklasalati\n\nSetjið sykurinn og trönuberin í pott og sjóðið við vægan hita í 3-4 mínútur og kælið svo. Setjið rauðkálið út í og síðan appelsínu- og grapebátana og jöklasalatið.\n\n\n\n\n\nRauðkálssalat með mandarínum\n\n350 g niðursneitt rauðkál (1/2 meðalstór haus)\n4 mandarínur\n1/2 rautt epli\n25 g pekanhnetukjarnar (eða valhnetukjarnar), grófmuldir\n1 msk möndluflögur\n4 msk góð ólífuolía\n1 msk balsamedik eða rauðvínsedik\nnýmalaður pipar\nsalt\n\nRauðkálið skorið í mjóar ræmur (ef ekki er notað tilbúið hátíðarauðkál úr poka) og sett í skál. Mandarínurnar afhýddar, skipt í geira og þeir e.t.v. skornir í tvennt. Eplið flysjað, kjarnhreinsað, skorið í litla bita og blandað saman við rauðkál og mandarínur, ásamt hnetum og möndlum. Olía, edik, pipar og salt hrist saman, hellt yfir og blandað vel.", "title": "Sex sinnum rauðkál", "username": "Taelro", "message_id": "16748268", "user_id": "90038", "response_to": null, "datetime": "2009-12-03 12:55:46", "datestring": "3. des. '09, kl: 12:55:46"}, {"response_to": "16748268", "username": "tura", "message_id": "16760178", "user_id": "62051", "datetime": "2009-12-03 23:53:42", "datestring": "3. des. '09, kl: 23:53:42", "text": "Ég er hrifinn af bláberja rauðkálinu en er ekki hækt að nota eitthvað annað en vín með berjunum ?"}, {"response_to": "16760178", "username": "Taelro", "message_id": "16762582", "user_id": "90038", "datetime": "2009-12-04 08:47:07", "datestring": "4. des. '09, kl: 08:47:07", "text": "Berjasaft í staðinn."}]}